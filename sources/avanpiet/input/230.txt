Admitte. Dubitas? Sum tuus natus, Pater,
Quem tot per annos stemmati ereptum gemis.
                 MAXENTIUS.
Tene ergo servum finxeras?
                    SELIUS.
                           Servus fui
Nec esse soboles desii. O duras vices!
Quod ante Patrem noscere negatum mihi,
Quàm cùm cadendum est!
                  MAXIMUS.
                          Fateor affectum Patris
Merêre, Seli, nec tamen fateor Patrem,
Nisi signa prodas.
                 MAXENTIUS.
                   Siste, dum natus Patrem,
Paterque noscat filium.
                    SELIUS.
                           Quondam Patri
Qua sorte raptus, nescio; Aegypti plagas
Peregrinus hospes, generis ignarus mei,
Exul subivi; quemque votivo colit
Apin Canopus thure, adoravi pari
Cultu Tonantem. Cana tum forsan meae
Templi sacerdos condolens sorti, »Puer«,
Ait, »benigno solis aspectu sate,
Sed invidente sortis agitate aleâ
Casus per omnes, generis ignarus tui, (Kv)
Aliis, tibique ignotus, hoc tandem solum
Peregrinus hospes debili cymbâ tenes.
Sed fata quam diversa sunt coeli! Mare
Olim procellis aestuans motis, sinu
Te Patris amico avulsit, atque Euro dedit
Praedam rapaci. Te Pater multa Italum
Lachrymâ per orbem flevit, et multâ prece
Surdum rogavit Numen. At, serò licet,
Signata tandem Sideri adveniet dies,
Quae tibi Parentem, teque tot functum malis
Reddet parenti. Nempe cum pronum caput
Subdes securi, fata ut avertat tua,
Aliquis subire fata contendet. Tuus
Est ille Geni tor. « Dixit, et Lunam dedit
Gemmis nitentem: »Genitor hanc collo tibi
Suspendit«, inquit, »quando puerilem togam
Bullis parentum compsit«: Et similis tibi
Luna rubefactis cornibus pectus notât.
