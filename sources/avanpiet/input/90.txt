                    DYMAS.
                 Vana correptam rotat
Imago mentem. Fraena qui Romae paras,
Populisque Sceptra, te prius, Caesar, rege.
                  MAXENTIUS.
Quis tu fluente squallidus barbâ Senex? (C3V)
Quae monstra Averno proruunt? (Furiae.) Duri heu flagri
Acerba plaga!
           DYMAS.       (AdSpectatores.)
               Scelere torquetur suo
Animi impotentis aestus. Has poenas trahit
Praemissa culpa. Nullus impune est nocens.
Si poena desit alia, tormenti satis
Est ipsa culpa.
                  MAXENTIUS.
                Parcite, immites Deae!
                    DYMAS.
Illusus Umbris animus est impos sui.
Mentis stuporem corylus attactu levet.
                  MAXENTIUS.
Video Dymantem! (Serenatur.) ô columen, et maior mei
Fortuna Sceptri! quantus in mediâ venis
Castor procellâ!
                    DYMAS.
                 Frontis augustae iubar
Adoro pronus.
                  MAXENTIUS.
                Potiùs assurge ô Pater,
Spes unde nostra fulget, et quidquid super
Vitae est, tenetur. Erro! num species mali
Viso Dymante fugit, et rursus dies
Oculis serenus redditur?
                    DYMAS.
                         Si quid potest
Colchis per herbas, Magica si quidquam valent
Prodesse metra, Caesari impendam. Iube,
Quodcunque libitum est: paret et coelum mihi,
Et Styx, et Umbrae, et vastus Oceani sinus,
Et flammae, et ignes, fulmen, et Averni chaos.
                  MAXENTIUS.
Quae bella verset alea, et nostro incubet
Fortuna sceptro, quamque stet dubio gradu
Salus Quiritûm, Ditis interpres vides.
Hinc multa metuo, multa despero quoque.
