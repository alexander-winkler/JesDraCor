Personae

Christus
Theodorophylax
               } angeli
Iulianophylax
Artemius
          } milites martyres
Mercurius
Bassianus
          } adulescentuli Christiani
Theodorus
Eusignius miles Christianus 110 annorum martyr
Iulianus Imp. Apostata
Mardonius
          } magistri Iuliani
Nicocles
Sallustius¹aulae Praefectus
Iamblichus⎫
          ⎪
          ⎪
          ⎪
          ⎪
Maximus   ⎪
          ⎪
          ⎪
          ⎪
          ⎪
Ecebolius ⎬ sophi et magi
          ⎪
          ⎪
          ⎪
Priscus   ⎪
          ⎪
          ⎪
          ⎪
          ⎪
          ⎪
Libanius  ⎭
Procopius affinis Iuliani
Melampus
         } satellites
Milphio
Drusillanus a cubiculis            ⎫
                                   ⎪
                                   ⎪
                                   ⎪
                                   ⎪
Paronetemus a vestibus             ⎪
                                   ⎪
                                   ⎪
                                   ⎪
                                   ⎪
                                   ⎪
Bitias a poculis                   ⎪
                                   ⎪
                                   ⎬ aulici Iuliani
Menippus a crinibus                ⎪
                                   ⎪
                                   ⎪
                                   ⎪
                                   ⎪
                                   ⎪
Mystillus                          ⎪
                                   ⎪
          } ab epulis              ⎪
                                   ⎪
Phyrnis                            ⎪
                                   ⎪
                                   ⎭
Porphyrius histrio                        ⎫
                                          ⎪
                                          ⎪
                                          ⎪
                                          ⎪
Dositheus ex aula                         ⎬ Iuliani
                                          ⎪
                                          ⎪
                                          ⎪
Armiger, idem qui Syncerastus             ⎪
                                          ⎭
Constantius Imp.
Aedesius
           } consiliarii Constantii
Sirgiamnes
Sardianus aulae Praefectus
Eulogius clericorum orator
Publia        ⎫
              ⎪
              ⎪
              ⎪
              ⎪
Eulalia       ⎪
              ⎪
              ⎪
              ⎪
              ⎪
Euphrosina ⎬ virgines religiosae
              ⎪
              ⎪
              ⎪
Eutropia      ⎪
              ⎪
              ⎪
              ⎪
              ⎪
              ⎪
Iuliana       ⎭
Nuntius
Cohortes Praetorianae duae
Chorus
Tres virgines Persicae
Manuel ⎫  ⎪
          ⎪
          ⎪
          ⎪
Ismaël ⎬ Persae nobiles
          ⎪
          ⎪
Sabel ⎪   ⎪
          ⎭
Polyglossus interpres
Mares praesul Christianus caecus
Sostenes² ductor illius
Lucianus ⎫  ⎪
            ⎪
            ⎪
Philaemon ⎪ ⎪
            ⎪
            ⎪
            ⎪
            ⎪
            ⎪
Albanus     ⎪
            ⎪
            ⎪
            ⎪
Eleuterius ⎪⎪
            ⎪
            ⎪
            ⎪
            ⎪
Eutropius ⎪ ⎪
            ⎪
            ⎪
            ⎪
Desiderius ⎪⎪
            ⎪
            ⎬ Christiani
Macharius ⎪ ⎪
            ⎪
            ⎪
            ⎪
            ⎪
Higinius    ⎪
            ⎪
            ⎪
            ⎪
            ⎪
            ⎪
Serenus     ⎪
            ⎪
            ⎪
Eusebius ⎪  ⎪
            ⎪
            ⎪
            ⎪
            ⎪
Pigmenius ⎪ ⎪
            ⎪
            ⎪
            ⎪
Quirinus ⎪  ⎪
            ⎭
Daemones octo
Erebophylax daemon
Flamines tres
Praeco
     Argumenta

     Argumentum 2di actus
     Vidistis Iulianum doctum, moribus
     Probis, castum, innocentem, virtutum decus?
     Omnia mutabunt. hoc iam erit sceleratior,
     Quo sanctior fuit ante. exuto Clerico
 5   Est induturus Caesarem, Constantio
     Diadema dante et purpuram. virtutis est
     Bonus si sis, non ﬁeri dissimilem tibi.

     Argumentum 3ii actus
     Iam larvam ponet simulator nequissimus.
     Christum eiurabit; Christianos perﬁde
10   Mactabit; statuis sacriﬁcabit impie.
     O Iuliane male ﬁnis, coepta optime!

     Argumentum 4ti actus
     Nondum quies. unum ex alio movet improbus
     Apostata. et licet Christi gregem dolo,
     Vi, occulte, aperte vexet, laceret, dissipet:
15   A pueris tamen et a puellis vincitur,
     Triumphatur. monetur a suis quoque
     Ut resipiscat: deseritur ab amicissimis,
     Ob idolorum cultum execrandissimum.
     Hoc litterata superbia peperit malum.

     Argumentum 5ti actus
20   Mala mors vitam malam sequitur; vixit male,
     Male mortuus est tyrannus ter nequissimus.
     Victoriam ille cogitavit Persicam,
     Sed in feretro redijt, qui in curru voluerat
     Redire triumphali. sic ﬁnit cum Deo
25   Quisquis non ﬁnit. i, nunc ﬁde Daemoni.
     Agnostoprologi

     1, 2, 3, 4, 5, 6us adolescentuli nobiles

     1us : Ne quem ego fallam, qui me fors credit prologum:
     Nam prologus quaeritur ubique, nuspiam
     Reperitur. at ego nec logos nec prologos
     Moror. Musas omnes execror. animus mihi est
 5   Ad arma, ad bella, ad tympana, ad tubas: scholam
     Itare, libros versare, subire ferulam,
     Non est meum.          sed ubi tandem prologus erit?
     Ubinam nebulo haeret?           ego, ut video sum prologus
     Ipsius prologi. si nemo prodeat,
10   Ego lingua militari vobiscum loquar:
     Agite mea tympana, loquimini pro prologo.
     2us : Quid hoc rei est? 1us : quid hoc tua refert? 2us : refert mea.
     Quis hic te iussit ita tumultuarier?
     1us : Quid iam? perinde ius hic est meum ac tuum.
15   2us : Non est. neque hic opus est talibus homunculis.
     1us : Et quid tibi vis, mi magne gigantule? rogo
     Ne te rumpas.        dic vero ubi haeret prologus?
     2us : Nescio. 1us : quid hominis est? 2us : nescio. 1us : ubi choragus est?
     2us : Nescio. 1us : quid ergŏ scis? 2us : te pessimum esse puerum.
20   1us : Quasi vero tu fores me multo sanctior!
     Sed dic nil chartularum aut tesserularum habes?
     2us : Ego socios meos hic operior. hoc loco
     Condiximus ad lusum. 1us : quodsi lusus placet,
     Et me socium habebis. sed dum prologus abest,
25   Et dum tui socij veniunt, rogo te, mihi
     Tantisper narra hic exhibendam fabulam.
     2us : Ineptule; fabulam appellas? historia
     Nimis certa est. 1us : obsecro, de quo? 2us : nescin’? nihil
     Iam notius. De Iuliano Apostata.
30   1us : De Iuliano Apostata? quaeso quid hoc
     Monstri? 2us : bene vocas monstrum: monstrorum omnium
     Monstrum fuit. quo doctior hoc et nequior.
     Simulare, dissimulare scivit optime:
     Fronte oviculam prae se tulit, animo draco
35   Fuit, et ideo primo actu cernes ut agat
     Ficta fronte, et mentita veste Clericum.
     Ipsam iurares esse sanctimoniam,
     Virtutis et doctrinae exemplar unicum.
     Brevi erit alius: docebit id pars altera.
40   Haec me meus magister docuit in scholis.
     1us : Amabo te sociene, partem etiam alteram
     Narra sodes. 2us : nimis multum dixi. nec haec
     Capis. en mei sodales. commode. ubi moram
     Traxistis? 3us : iussi fuimus quaerere prologum
45   Quem nusquam licuit invenire! 1us : ubi tandem erit
     Furcifer? 3us : egregia nimio res, hic tam diu
     Tot spectatores expectare prologum.
     1us : Quin ego morantem accerso tympano meo?
     3us : Cessa. nos hic confabulemur interim
50   Dum ille veniat. 2us : imo colludamus interim.
     Hic tympanistam habemus aptum lusibus.
     1us : Sed tu pertexe prius quod dicere coeperas.
     2us : Non teneo plura; oblitus dudum cetera.
     Horum fortassis unus narrabit tibi.
55   1us : Quis vestrum scit secundam partem dramatis?
     4us : Quam curiosulus es! quodsi nostros velis
     Iuvare lusus tympano tuo, obsequar.
     1us : Nihil dubites: tu modo narra. 4us : compendio
     Rem totam accipe.         si bene memini, parte altera
60   Caesar creatur Iulianus, et immolat
     Idolis. 5us : male narras. In parte tertia
     Primum sacriﬁcat, et Christum eierat, dein
     Persas, duosque suorum militum iubet
     Interﬁci: spernit monentem praesulem.
65   1us : Quid quarta parte faciet? 5us : similis erit sibi,
     Hoc est, nequissimus. in pueros et feminas
     Ipsas saevus. neque suis parcet. 6us : Apollinem
     Etiam consulet. et hoc tu omissisti. 5us : ultimam
     Tu ergo partem narra; videamus quam bene.
70   6us : Hoc mihĭ facile est. te longe vinco memoria.
     5us : Quasi vero? videamus. 6us : pars ultima lugubris
     Fatum et funus fert Iuliano, e Persia
     Qui se speravit victorem fore reducem.
     Nam quamvis pro tabellione daemonem
75   Mittat qui cuncta exploret, non potest tamen
     Daemon, monachi precibus detentus progredi.
     Adhaec piorum lacrimis motus Deus
     E caelo geminos mittit martyres, suum
     Qui parricidam Iulianum spiculo
80   Feriant letali, desertum prius a suo
     Tutelari angelo. 5us : ter minimum errasti. 6us : ego!
     Quid tu nasutule sciole? 5us : colaphum esuris
     Credo. 1us : si vultis conserere manus, ego
     Pulsabo tympanum. sed en prologus adest.
85   2us : Imo ipse Iulianus est. Omnes: cedamus hinc.
      Actus primus

      Scena prima

      Iulianus

      Ab ungue tenero litteris arsi, dies
      Noctesque litteris sacravi perpetes.
      Et Persicos odi apparatus vel puer.
      Est coena nulli quam mihi frugalior;
90    Plumis soporem perbrevem non mulceo.
           Vester, Camoenae, vester ego fui cliens
      Paene antequam esse possem; eroque quamdiu
      Mortalis ero. vestris amicum fontibus
      Chorisque non me sortis avertet furor,
 95   Non blandientum me trahent fallaciae.
      Utcunque mecum vos eritis o Gratiae!
      Insanientem Bosphorum tentavero
      Lubens, et arentes arenas littoris
      Viator Assyrij hilaris calcavero.
100   Visam Britannos hospiti ignoto feros,
      Et laetum equino sanguine adibo Concanum.
      Atque pharetratos ad Gelonos impiger
      Penetrabo, et Euphraten bibam et Nilum, modo
      Vos me labore defatigatum in specu
105   Recreetis Aonia, Deae suavissimae!
      Alius canes, volucres alius, alius equos
      Exerceat et exerceatur etiam ab his;
      Hic pulverem colligat olympicum rotis
      In longa arena fervidis, ille lituos
110   Et iste lites verset, in libris ego
      lites atque lituos sine lituis sine
      litibus et ullis volvo pacatissime.
      Hos castra rapiant; retia illos et plagae
      Tensae feris; Socratica me domus sibi
115   Rapuit; medullas Sophia penitas sorbuit.
      Bonus Imperator esse nequit, quisquis malus
      Philosophus est; malus Imperator vix erit
      Quicunque philosophus bonus. Format animum
      Philosophia fabricatque; vitam dirigit.
120   Nemo sine hac securus est, nemo vir est.

      Scena secunda

      Constantius, Mardonius, Nicocles, Iulianus, Sardianus, satelles

      Const.: In Iulianum patruelem alius mihi
      Est animus, alius vultus; aliud dicere
      Lubet, aliud sentire: prudentis reor
      Velare motus pectoris, tegere odium,
125   Iram premere; simulare multa, plurima
      Ut nulla dissimulare. videor prosequi
      Amore Iulianum. at odi maxime.
      Bono tamen vultu istud odium contego.
      Sic simulo amicum, inimicum ago: caute reor.
130   Occasioni vota nuncupo interim
      Ut tempori se prodat iracundia.
           Nunc Sardiane, mitte qui Mardonium
      Et Nicoclem huc ad me vocent. Sard.: mitto ut iubes,
      Auguste Caesar. Const.: Iulianum an aestiment,
135   Perquirere lubet; ingenij est summi ut reor,
      Adeo fuit natura in illum beneﬁca.
      Tragoedias at saepe magnas excitant
      Ingenia magna. quieta sunt rarissime,
      Nisi stricta discant fraena mature pati.
140        Adeste vos scientiarum praestites.
      Mard.: Salve Imperator semper invictissime.
      Const.: Vobis salus sit plurima; saluti quia
      Vos plurimis. audire iam velim meo
      De patruele vestra quid sententia
145   Edicat. ingenij an boni an felicis est?
      Nico.: Est optimi longeque felicissimi.
      Scientiarum et artium est natum bono.
      Rimatur omnia, pervidet sagaciter
      Omnia, nihil docetur, illico discere
150   Quod nequeat, et crebro docentem praevenit.
      Const.: Si vera, grata mihĭ refers. Nico.: verissima.
      Const.: Quae Iuliano memoria? Nico.: tenacissima.
      Const.: Scientiarumne est avidus? Nico.: avidissimus.
      Const.: Constanter audit? Nico.: imo constantissime.
155   Const.: Ad purpuramne aptum putas? Nico.: aptissimum.
      Const.: An est futuri providus? Nico.: quam maxime.
      Const.: Publicane maiestas per illum ﬁrmiter
      Vigere, ﬂorere, poterit? Nico.: ﬁrmissime.
      Const.: Satisne vafer et cautus est? Nico.: Argum putes
160   Centena cui stent lumina, et oculeum caput.
      Const.: Tibĭ vero Mardoni, sophorum ingens decus,
      De Iuliano quid videtur? an sophus
      Erit aliquando? Mard.: Auguste Caesar, iam fuit
      Dudum. prius ratiocinari, credo, quam
165   Sermocinari didicit. etiam infans sophus.
      Fuisse philosophiam ei matrem haud male
      Quis dixerit. non factus est sed natus est
      Sapiens. Const.: vide nostris nihil des auribus.
      Mard.: Vive Imperator, et ﬁdem vide meam;
170   Libare coepi Iuliani encomia
      Nondum explicare. plura laudanda remanent
      Quo plura laudo; quodque in ipso dignius
      Est laude; laudi Iulianus non studet,
      Laus Iuliano plurimum. hunc ambit, fovet
175   Hunc, et favet ocello ut suo et clientulo:
      Et iure, siquidem in Iuliano summa sunt
      Quaecunque sunt vel crebra sortis munera
      Vel rara naturae. Const.: disertim praedicas.
      In disputando qualis est? Mard.: subtilis est,
180   Ornatus, impavidus, gravis. Platonicam
      Sublimitatem effingit argutissime
      Ut qui repugnantes quoque ad se pertrahat.
      Const.: Inter Sophos ergo numerandus? Mard.: principi
      Vel proximus vel ipse princeps omnium;
185   Illi invident omnes, at ipse nemini.
      Const.: Quid vero Mardoni sentis de moribus:
      Num etiam satis moratus est? Mard.: exemplar est
      Morum proborum. Const.: num pudicus, integer
      Castus? Mard.: pudoris specimen est; castissimus
190   Et integerrimus: faceta comitas
      Integritatem ornat. vitia carpit, nihil
      Laedendo vitiosos. Const.: facis spem plurimam.
      Multum potest doctrina virtute gravida.
            Nunc Iulianum Sardiane huc accias.
195   Sard.: Facio Imperator. Const.: calcar addam iam antea
      Currenti, et audientibus vobis, faces
      Flagrantis animo suggeram; sic reliquum iter
      Suadebo decurrat, tenax captae viae.
            Adesto Iuliane.    quaesivi tuis
200   De moribus, deque studiis. mores tuos
      Probant, amorem in litteras depraedicant:
      Sic perge. sic tu purpuram ornaturus es
      Te purpura; atque ita imperabis latius,
      Avidum domando spiritum quam fertilem
205   Si Gadibus Libyam remotis iunxeris.
      Iustum et tenacem itineris incoepti virum
      Non civium ardor mente solida deijcit;
      Non fulminantis siderea Iovis manus:
      Si fractus illabatur orbis impavidum ardua
210   Feriet ruina. non eget Mauri sparo
      Vitae integer scelerisque purus; nescia
      Virtus repulsae intaminatis fulgurat
      Honoribus; tentat negata iter via,
      Coetusque vulgares humumque despicit
215   Fugiente penna: Iuliane si velis
      Probare te omnibus, probetur unica
      Virtus tibi. haec ad astra calcanda est via.



      Scena tertia

      Constantius, Iulianus, Sardianus, Sallustius, Eulogius

      Sard.: Prae foribus, Imperator, adsunt qui rogant
      Rogare pauca a te sinantur. Const.: audiam;
220   Adsint.     dabo aures aequa postulantibus.
      Eulo.: Auguste Caesar, Caesarum invictissime
      Tibi tuisque salus et anni plurimi.
      Const.: Agnosco devotos mihi. Eulo.: moram brevem
      Te poscimus, si non gravere aures dare.
225   Const.: Dabo, et secundas. libere profamini.
      Eulo.: Vive Imperator et serus caelum pete.
      Tu Christiani sidus orbis maximum,
      Nobis Reique publicae sacrae manum
      Porrige benignam, solus o patriae pater.
230   Opem tuam Byzantium supplex rogat
      Ut fana stent favore conspicua tuo.
      Tibĭ patruelis est sua notissimus
      Virtute doctrinaque: tota praedicat
      Urbs Iulianum, et ad astra laude subvehit
235   Hunc ergo Caesar Iulianum poscimus:
      Auguste hic est qui orbem labantem surrigat;
      Cuius humeris subsidat exhausta patria.
      Hic Iulianus est, sacrorum quem sibi
      Interpretem voluminum omnis urbs rogat.
240   Si tamen amictus purpurae sacros velit
      Praeferre, Caesarique summo siderum
      Subesse malit, quam esse Caesar ipsemet.
      Const.: Res maximi rogata momenti est. mihi
      Vero nec annuere nec abnuere integrum:
245   Hoc Iuliani deferendum arbitrio.
      Te Iuliane do arbitrium istarum precum,
      Tecum exputa pedumne sceptrumne placeat!
      Iul.: Ut imperas Auguste, promtus pareo.
      Const.: Mecum hoc loco, viri sacri, recedite.


      Scena quarta

      Iulianus, Sallustius

250   Sall.: Scis Iuliane quam tibi ﬁdus, quam amans
      Tui hactenus fuerim, nec esse desinam.
      Nunc vero amicis maxime ﬁdis eges,
      Qui tibĭ quod aequum suadeant. Iul.: suasor mihi
      Deus est et auctor optimus vitae novae.
255   Sall.: Humana consilia quoque audienda sunt.
      Iul.: Divina si desint. Sall.: Deus non negligi
      Humana vult consilia. Iul.: sua multo minus.
      Sall.: At negligit divina qui spernit hominum.
      Iul.: Divina non spernit, hominum qui negligit
260   Si quod Deus suadet, homines dissuadeant.
      Vita nova placet. Sall.: o Iuliane sint tibi
      Suspecta semper nova, vetera placeant magis.
      Iul.: Meliora si novis. Sall.: periculum novis
      Saepius inest. Iul.: saepissime salus. Sall.: non sine
265   Metu mali. Iul.: bonum haud amat quisquis malum
      Non metuit. Sall.: et quid est timendum Caesari?
      Iul.: Quod non timet. Sall.: timeri oportet Caesarem.
      Iul.: Deum magis. Sall.: ita est Iuliane. sed tuam
      Num sic iuventam perditum ibis? Iul.: perdere,
270   Est saepe lucrari. Sall.: iuvenis es. Iul.: sed tamen
      Mortalis. Sall.: es de stirpe Caesarum. Iul.: Tamen
      Mortalis. Sall.: es ﬁrmi et valentis corporis.
      Iul.: Nihilominus mortalis. Sall.: omnes tibĭ favent,
      Omnes te amant. Iul.: mortalis a mortalibus
275   Amor. Sall.: memoriam summam habes. Iul.: haec nulla erit
      Aliquando. Sall.: divini ingenij es. Iul.: hebescet hoc.
      Sall.: Ergo relinques spes tam opimas? Iul.: ne brevi
      Relinquar ego ab illis. Sall.: erit nudum latus,
      Vacuum atrium, incomitata lectica. Iul.: comitem
280   Habebo virtutem ducemque. Sall.: servies
      Ergo, futurus Imperator? Iul.: servitus
      Paucos tenet, sed servitutem plurimi.
      Servire Numini imperare est. Sall.: Clericus
      Sit, Caesare genitus? Iul.: potentior Deus
285   Est Caesare. Sall.: generis tui fuscabitur
      Splendor. Iul.: decus vivendo benĕ nanciscimur,
      Sive benĕ moriendo: inclyti non nascimur.
      Sall.: Non te tui ﬂorentis aevi ver monet?
      Iul.: Ergone tunc primum ordiendum est vivere
290   Cum desinendum? vel prius quam inceperim
      Vixisse, desinam? genus vitae novum
      Placet. videbis Iulianum Clericum
      Isthac die. sic me iuvent superi. Quies
      Cordi mihi est; portumque malo quam mare.
295   Si navis in portu perit, parcat fretum?
      Haec ﬂuxa calcat qui sapit, vel rectius
      Ut sapiat. Sall.: ah quid Iuliane tuam indolem
      Necas? Iul.: parari magna parvo non queunt.
      Sall.: Non metuis animi saepe mutantis vices?
300   Iul.: Nil audeat qui metuit. Sall.: at ne erret quidem.
      Timor est pater prudentiae. Iul.: est idem comes
      Inertiae et langoris. et par est malum
      Nihil timere et omnia. Sall.: sit hoc. incipe:
      Quis exitus erit? Iul.: principia post bona, bonus.
305   Sall.: Subduc iugo cervicem, et animum libera.
      Iul.: Liber ero, si quietus et Musis vacans.
      Sall.: Velis quiescere. tua fortuna abnuit.
      Iul.: Caeca Dea de me proferat sententiam?
      Sall.: Permitte fortunam tuam succrescere.
310   Iul.: Sortis ﬁdem moresque novi callide.
      Fortuna non crescit nisi ut decrescere
      Queat. altitudo vel ipsa quod altum est attonat.
      Stat ﬁrma pectori meo sententia
      Induere Clericum. Sall.: ut exuas male, induis.
315   Iul.: Vitam meam exaequabo ad illam quam ego semel
      Legem mihi ipse tulĭ. recedo. tu brevi
      Me sequere. leges in domo cernes novas.
      Sall.: Si modo probas. quam vereor haec ita incipi
      Ut ﬁniantur pessime. novi magis
320   Ego Iulianum quam seipsum noverit.
           Fidis tuo ingenio nimis mutabili,
      Sed cavĕ ruinam ipse tibĭ consilijs, struas
      Tuis. Labare vult, moneri qui ab alijs
      Non vult. Ruinae saepe proximus est, procul
325   A se ruinam qui putat, sibĭ credulus
      Soli. cavendum est maxime cum non caves.
      Leges eo visurus in domo novas.

      Scena quinta

      Mystillus, Phyrnis, Drusillanus, Bitias, Paronetemus

      Drusil.: O vita non beata, vita haec aulica!
      Quam multa iniqua ferenda? neque diu hoc licet.
330   Ridendum, herus si rideat; ﬂendum, si herus
      Fleat; herum agit servumque servus, sic heri
      Necesse mores induat.        quod praemium
      Tandem laboris?       maximus labor; fames,
      Et saeva pauperies.      Pedem cum non moves
335   Numero. foras occinitur illico, foras
      Foras. ita quoties heri mutat animus,
      Toties familia. Euripi in aula plurimi,
      Quia oceanus est aula, et inconstantia
      Duntaxat est constans, mari simillima;
340   Hos eijcit ut admittat hos, pellit alios
      Recipiat ut alios. ﬁdem vovet omnibus.
      At pauculis praestat.      Sed en comites meae
      Sortis. Mystil.: Susurro nescio quis incendium
      Conﬂarit in domo. foco vetus cocus
345   Eviluit. turbae intus immanes. aget
      Nunc Iulianus Clericum, si Dis placet.
      Quid iam coquam? boum, puto, conviva ero.
      Ah! quam mihi et tibi fui non providus.
      Sic clepere atque rapere sic oportuit,
350   Ut commeatus iam esset esurientibus.
      Phyr.: Crucem tulissemus. Mystil.: famem aegrius fero.
      Quam difficile cocus esurit, qui saepius
      Famem vocare solitus est, quam pellere.
      Iam prata patinae, herbasque nobis oggerent.
355   Phyr.: Heu saepe convivas boves habebimus.
      Drusil.: Audite vos. herusne inexorabilis?
      Mystil.: Videtur. at tentare precibus quid oberit?
      Drusil.: Vestris meas iungam preces; lubet aggredi.
      Sed hic quid adportat novi? Bitias: turbas novas,
360   Chaos novum. miscentur omnia in aedibus:
      Domo modo istum Iulianus eijcit
      Modo hunc. simulare Clericum, puto, cogitat,
      Non induere, mutare vestes, et animum
      Retinere. me qui a poculis illi fui
365   Superﬂuum sibi ministrum dictitat.
      O Iuliane quam faculter incipis,
      Quam difficulter ﬁnies! Paron.: salvete vos.
      Mystil.: Ah! non sumus salvi. Paron.: nec ego. spes, res, procul
      Atque favor a me segregant. pellor domo
370   A Iuliano, nec, ut ego puto, sum ultimus:
      Se Clericum posthac futurum iactitat.
      Sed iactitat solum futurum; numquam erit.
      Drusil.: Male pereat consultor ille pessimus
      Quisquis animum hunc iniecit in domini animum.
375   Mystil.: Nunc quid agimus? Paron.: agamus animam, nisi precibus
      Detur locus. Drusil.: miserrimi mortalium
      Sumus, esse servis quando non licet; nihil
      Nobis magis quam longa libertas nocet:
      Mystil.: Desinimus homines esse, cum servi. Sed en
380   Huc ipse prodit Iulianus. Drusil.: Ad illius
      Simul accidamus genua

      Scena sexta

      Iulianus, Aulici, Menippus, Sallustius

                     Drusil.: sanguis regius,
      Futurus orbis Imperator maximus,
      Ne tam repentinos velis esse exules
      Domesticos tuos. recipe nos denuo
385   In gratiam: annue precibus. Iul.: frustra preces.
      Nunquam expulissem ex aedibus, vester mihi
      Nisi comitatus iam foret superﬂuus.
      Virtute stipari decet, hominem Deo
      Sacrum, palatinos greges excludere.
390   Bonis avibus abite: nihil agitis prece.
      Omnes: O sortem iniquam! Iul.: aufugite mox, aequissima est.
            Infesta turba! Mille curas moveras;
      Dimota tandem es. multa bella domestica,
      Discordiae multae; multi servi. domus
395   Tot perﬂuit rimis, quot aures, quot oculi
      Servorum.        abite viperarum sibili
      Ventres capaces. ite guttura lubrica.
      Aulae procellas et penu voragines
      Domi hactenus alui. vacat tandem domus
400   Hac peste.       tonsorem voca. nec hunc lubet
      Laboris ignarum saginare: nec ego
      Illis volo accenseri, qui singulos pilos
      Ad iudicem trahunt, secarique imperant
      Quod nocte forsan proxima succreverit.
405   Eho tu vocatus? tonsorem vocaveram
      Non vero rationarium. purga domum
      Fuga. [capillos sic docebo dein meos
      Indoctam ut etiam perferant manum.] Men.: preces
      Admitte. Iul.: non admitto: consilia proba
410   Decet esse ﬁrma. Men.: vel loquar verbum? Iul.: non hoc.
      Men.: O dira sors! cum nec loqui quidem licet.
      Iul.: Alium tibi inquire dominum. nihil nisi
      Quod vel sopor venterque suaserit agitis.
      Servitia pollicemini vos, dominium
415   Invaditis; opibus alienis prodigi.
      Quem multa servorum tegit cohors, miser
      Hoc fecit ut egeret multis custodibus.



      Scena septima

      Melampus, Milphio, Iulianus, captivae virgines

      Mel.: Constantio mittente patrueli suo,
      Adducimus tibĭ vivă spolia e Perside.
420   Iul.: Abducite illico. nihil negotij
      Mihĭ cum puellis. me pudicas non modo
      Manus, sed et oculos habere convenit.
      Non nescio Cypridis duces. recte arguunt
      Parum pudicum animum impudica lumina.
425       Adhucnĕ statis? illico hinc abducite;
      In compedes aut illico rapiemini.
      Mel.: Ut imperas, abducimus. Iul.: suas sibi
      Constantius captas retineat virgines.
      Libare nec oculis volo, manu quae nefas.
430   Aliena sunt, tangenda non sunt. in statu
      Animus suo durare nequit, ubi virium
      Aliquid in illo vendicat sibi Venus.
          Tuum, o Pudicitia, colo Numen, tua
      Fultus ope Musarum subeo penetralia.
435   Sed en adest Constantius.       constans ero.



      Scena octava

      Constantius cum clericis, Iulianus

      Const.: Num Iuliane pectoris rimatus es
      Latebras tui; num certă stat sententia?
      Iul.: Certissima. Const.: ede. Iul.: precibus horum do locum,
      At non precum caussa. voluntas huc mea
440   Constanter inclinat, nec aliud expetit.
      Nam iudico cum Clericis bonum mori,
      Cum Clericis non abnuam ergo vivere.
      Const.: Quid Iuliane? ne ruat temeraria,
      In praecipitia, mens vide. tarde incipe,
445   Finire quod vitae ante ﬁnem non licet:
      Si ﬁniendum non putes; non incipe.
      Iul.: Non ﬁniam, nisi cepero. perstat animus.
      Const.: Sic temet auctorabis ad munus novum?
      Iul.: Auctore Numine. Const.: Iuliane tardius.
450   Iul.: Audire Numen tarditatem respuit.
      Const.: Non respuit prudentiam. Iul.: at nec expetit
      Prudentiam! Const.: genus tuum sic despicis?
      Iul.: Suspicio. Const.: Siccine tibĭ sordet purpura?
      Iul.: Ignosce Caesar, purpurae sunt pondera
455   Non sustinenda humeris meis. Const.: sic desines
      Sapientiae limen terere? Iul.: primum ordiar.
      Const.: Consilia reprime; vivis aevum lubricum.
      Iul.: Tanto magis certo indiget ﬁrmamine.
      Const.: Quodsi voluntas ista penitus ﬁxa sit
460   Animi medullis. perge Iuliane, quod
      Laudas, ama et sequere. sed, aut non incipe
      Aut coepta ﬁni. Iul.: ﬁniam, spero, Deo
      Superisque bene iuvantibus. Const.: vestem sacram
      Pullamque ferte. sacram ad aedem dein simul
465   Nos conferamus, auspicem votis Deum
      Vocemus, ut, quae coepta, Numen prosperet.


      Scena nona

      Daemones octo

      1us : Adeste, adeste magna Lethes Numina
      Vestraque lacu infero venenate iacula;
      Magnum caput stygio petendum fulmine:
470   Vincendus est mihĭ Iulianus Clericus,
      Praecepsque vitium in omne deturbandus est.
            Ego continentem, ego abstinentem, ego sobrium
      Feram? ciebo potius in caput unius
      Omnem inferorum exercitum, vincam modo.
475   Sed agite, consilijs opus. quo subruam
      Teli genere, qua machina pessundabo?
      2us : Superbia. 1us : leve vulnus est pro Caesare.
      3us : Auri fame. 1us : contemnit aurum, haud esurit.
      4us : Amoribus. 1us : nec intuetur virgines.
480   5us : Livore vinces. 1us : forte; sed solus cadet.
      6us : Furore. 1us : Nimium fraenat iracundiam.
      7us : Gulae manus dabit. 1us : cibi est paucissimi.
      8us : Socordiae. 1us : laboris est patiens nimis.
      Hoc Iulianus spiculo ﬁgendus est
485   Quo si cadat, non ille solus occidat,
      Sed pertrahat secum cadentum maximam
      Ruinam ad orcum. absque comitatu dedecet
      In Tartarum venire natos Caesarum.
      Quare quid opis adfertis aut quid consili?
490   2us : Quid si Deorum cultus in pestem trahat?
      1us : Pro vicimus, si feriat illum haec machina.
      Sed faxo feriat et perimat et deprimat
      Imos in Orci carceres. o commode!
      O prospere! o victoriam certissimam!
495   Magos sophosque Iulianus unice
      Colit, amat, audit. plura Numina quilibet
      Horum colenda illi facile persuaserit.
      3us : Bellissime. suadendo cultus Numinum
      Truculenta quaevis scelera persuadebimus.
500   Nullum inferorum maius hoc monstro malum
      Idololatria. quisquis huic pesti dedit
      Animum obsequentem pluraque colit Numina:
      Ad recta ﬂecti devius nunquam potest.
      Nullumque violens novit in rebus modum.
505   1us : Iam victus est; iam noster est, hic Palladis
      Ocellus. insontes faciet is daemonas.
      Praeceps feretur Iulianus in nefas,
      Caelo vel ipsi contremiscendum nefas;
      Facinus vel ipsis extimescendum inferis.
510   Agitante me, me praeside atque interprete
      Miscebit orbem, evertet orbem funditus:
      Invita quantum sanguinis tellus bibes?
      Nunc omne punctum stat sophorum suasibus;
      Hos ambiamus, hi dabunt rem effectui.
515   Adeste; tempus nos vocat percommodum:
      Iam ventilandae sunt faces Phlegetonicae.

      Scena decima

      Iamblichus, Maximus, Priscus, Libanius, Ecebolius, Iulianus, Daemones

      Iambl.: Faventiorem Iulianum nec quidem
      Optare liceat. Max.: noster est. Eceb.: Sophiae iubar
      Clarissimum est. Lib.: parcus cibi, soporis est
520   Parcissimus. virtutis integerrimus
      Cultor, comes. Iambl.: sol litteratorum omnium est.
      Prisc.: Sed cui suae nubeculae et caligines.
      Christum colit; Christum eieret. sic denique
      Innubis erit hic sol. Iambl.: mora dabit quem voles.
525   Dis facere Iulianum adhuc spectabimus.
      Prisc.: Faxint Dij Deaeque. Max.: verum lentius
      Tanta ingenia novo imbuuntur dogmate:
      At polliceor obtemperaturum omnibus
      Quaecunque lenta suasio instillaverit.
530   Lib.: Novi virum: dabit manus suadentibus.
      E pectore evellemus Hebrǣum in cruce
      Functum, negotio, reor, facillimo.
      En ipsus! Iul.: o mea lumina, mea maxima
      Decora, meae salvete delitiae, sophi
535   Clarissimi. Iambl.: sit Iuliano plurima
      Salus. Iul.: quid in bilance? Iambl.: summi ponderis
      Certamen. Iul.: audiam obsecro. Iambl.: quaesivimus
      Num Hebrǣus ille qui trabi suffixus est
      Deus esse potuerit, ut rudis plebs asserit.
540   Cum ratio, cum voces sophorum, cum libri,
      Cum saxa, cum statuae reclament, cum neget
      Istud vetustas omnis, actum scilicet
      In stipitem Numen. Iul.: mihi lis sat liquet,
      Nondum liquet de ﬁne litis. num lubet
545   Plura super hoc disserere? Iambl.: quippini? lubet.
      Promtissimos tuique studiosissimos
      Nos Iuliane habes. voca, iube, impera;
      Paremus omnes. Iul.: gratulor tales mihi
      E rariori sorte amicos, qui suum
550   Docto suo ore Iulianum prosperent.
      Adeste disseramus. Iambl.: ad nutum adsumus.
      1us Daemon: Nec desumus nos. ite; erimus interpretes.


      Actus secundus

      Scena prima

      Iulianus, Daemones octo

      Daemones: Quousque Iuliane virtutem tuam
      Dormire pateris otiosam? degener?
555   Nihilne te virtus tuorum commovet,
      Nomenque gentis Flaviae illustrissimum?
      1us : Tune has feras sordes, situs hos vestium?
      Iul.: Ego hanc lacernam regius sanguis geram?
      1us : Adhuc moraris? abijce togam iam diu
560   Tibi molestam. Iul.: purpuram centonibus
      Mutaverim? 2us : futurus orbis arbiter.
      Iul.: Omnes honores hac toga sepeliverim?
      3us : Sepultus ipse maximis maeroribus.
      Iul.: Pannis in istis consenescam turpiter?
565   4us : Et consenescendo macescas turpius?
      Iul.: Obsordeam solus ego? iaceam, squalleam?
      5us : Honoribus, luce, solio dignissimus.
      Iul.: Et curia extorris, sacellis immorer?
      6us : Dignus reformidans quem adoret curia.
570   Iul.: Foroque pulsus, fana vilis incolam?
      7us : Pridem vocandus in iubar largissimum.
      Iul.: Procul voluptate moriar, dum vivo adhuc?
      8us : Vitae decus iuvenisque ﬂoridissimus.
      Iul.: Sic pereat ingenium meum? 1us : quod omnia
575   Post se relinquit ingenia, decus omnium.
      Iul.: Sic langueat memoria? 2us : divinissima.
      Iul.: Sic dona naturae tegam? 3us : opulentissima.
      Iul.: Vires retundam? 4us : maximas. Iul.: altis ita
      Tenebris premam prudentiam? 5us : clarissimam.
580   Iul.: O alia vivenda est mihi vita. 6us : melior,
      Laetior. 7us : honoratior. 8us : amoenior. Iul.: mihi
      Sol largior quaerendus est. 1us : es ipse sol.
      Iul.: Maius decus. 2us : Deus aliquis es inter homines.
      Iul.: Orbis onus ab humeris levabitur meis.
585   3us : Portabis ipsum caelum Atlas ipsissimus.
      Iul.: Quid hanc moror togam? sagum et chlamys placet.
      5us : Sagum sagaci Iuliano convenit.
      Iul.: Regum nepos et Clericus male congruunt.
      6us : Satis parentatum patri, luctum exue.
590   Iul.: Mecum ergo semper carcerem hunc circumferam?
      Abito vestis pulla, pestis maxima.
      7us : Calca, pedibus obtere. Iul.: genus tu regium
      Calcaveris? calcanda es atque mortuis
      Servanda, vivis induenda es neutiquam.
595   8us : Hoc Iuliano facinus est dignissimum.
      Omnes: Vicit. Iul.: togam cum Clerico tandem exui.
      1us : Christum exuisti et induisti daemonem.
      Iul.: Tandem iugum cervice proieci mea
      Iugum asperum, nunquam ferendum Caesari.
600   3us : Sic liber, in nostra incidisti retia.
      Iul.: Vale toga, vale luctuosum pallium.
      1us : Valete caelites, vale caelum, vale
      Numen. Iul.: decus me pristinum ambit; obsequor.
      4us : Et pristino praestantius. Iul.: ducem sequor
605   Qua me vocat fortuna. templum iam vale.
      1us : Salve profundus Iuliano tartarus.
      Iul.: Priscos amictus abeo sumpturus. 1us : cave
      Cavĕ orbis. excrescit nova tibi vipera.



      Scena secunda

      Constantius, Aedesius, Sirgiamnes, Sardianus, Nuntius

      Nun.: Turbabitur maesto Imperator nuntio,
610   Ob Galliam furore turbatam novo.
      Iamque segetes miles vagus ﬂamma metit,
      Iam classe numerosa teguntur aequora:
      Ubique iam ferale mugiunt tubae.
      Solantur aedes, arva vastantur, viae
615   Strage varia sternuntur, horrent omnia
      Mavorte, ni Caesar animosum incendium
      Restinctum eat, cineres in altos nobile
      Potensque regnum abibit; omnibus gravis
      Ruina iam minatur; olim plurimos
620   Pessum datura, ni Imperator fulciat.
      Sed eccum adest Augustus ipse. Nuntio
      Lamenta Galliae.      Imperator maxime
      Auguste, Felix, vive. nuntium fero
      Ex Gallia. Const.: laetumne fers? Nun.: maestissimum.
625   Const.: Quo res loco sunt? Nun.: pessimo. Const.: serva Deus.
      Da pellegendas Grammatēo litteras.

      Imperatori, Caesari Flavio Constantio, Pio, Felici, Invicto, Augusto, Germanico,
      Francico, Sarmatico, Gothico, Persico, Armeniaco, Aegyptiaco, Africano, patri pa-
      triae salutem.
           Turbat et aestuat Gallia insultu assultuque barbarae cohortis. Ex agris miles
      et sicarius in urbes compellit; et, ut in undoso mari, non uno vento agitamur tur-
      barum seditionumque: neque diutius ferendis his malis nos sumus. Passim iner-
      mes per viam greges, ut seges a falce, sternuntur: mira miseraque Galliae facies.
      Vincimur, ni succurras Imp. Invictissime: audaci ﬂamma grassatur bellicum istud
      incendium, quod nisi praesens ipse compresseris, ustulatum cadaver erit formo-
      sissimum antea regnum. Anima Galliae in primis labris haeret, si bellicos paratus
      tardaveris, non magna vi distrahetur. Quare si hic orbis oculus, tibi in oculis Imp.
      Ipse veni et vide et vince. Vale.
           Anno Christiano LV supra CCC. Nonis Octobribus.

      Const.: Angor animi nimis.      maneo? eo perditum
      Galliam.      eo? me perdo. ingravescens avocat
630   Aevum. vocat iactura summa Galliae
      Verenda. succumbo malorum ponderi.
      Et orientis et occidentis ingruunt
      Motus, caputque unum petunt haec fulmina.
      Crebra nimis imperium procella meum attonat.
635   Aedes.: Omnia vereri provide, timidi est nimis;
      Nihil vereri provide, stupidi est nimis.
      Illum beatum iudico, si quis pedem
      Utrimque referens sede se media tenet.
      Sirg.: Nihil Imperator tam asperum est, nil tam arduum,
640   Quod praepotens non edomet virtus tua,
      Quod non cluat fortuna caelo proxima.
      Non sustinebit hostis aspectum tuum.
      Const.: Proﬁciscar ergo in Galliam? aetas abnuit.
      Aedes.: Propinquiora etiam abnuunt pericula.
645   Anni morantur, prohibit urbs, ratio vetat.
      Const.: Ergo hostibus dabo lacerandam Galliam?
      Sirg.: En Imperator ad pedes supplex iacet
      Gallia, inhortatur ipsa te victoria.
      Const.: Victoria et fortuna fallacissimos
650   Vultus gerunt ﬁdemque spondent perﬁdam.
      Aedes.: Remota postponenda sunt periculis
      Vicinioribus; domestica exteris.
      Const.: Remota quisquis negligit pericula
      Propinqua tandem sentient. Sirg.: labat acies
655   Absente duce, praesente perstat fortiter.
      Const.: Potior tamen ducis est salus quam militum.
      Quantum heu meus ﬂuctuat in hoc aequore animus?
      Nec Galliam deserere, nec succurrere
      Queo Galliae.      si desero, praedonibus
660   Obijcio. succurro? domestica negligo.
      Aedes.: Est deserenda. Sirg.: sublevandam censeo
      Tua Imperator ipsĭus praesentia.
      Const.: Angustias nectitis inextricabiles.
      Aedes.: Quasi vero iam penuria tanta sit ducum?
665   An ut manus valeat capiti pereundum erit?
      Sirg.: An ut manus valeat, caput non adiuvet?
      Vires ducum sua Imperator incitat
      Virtute. Aedes.: non uno latet virtus loco,
      Hanc ampla multis fama didit gentibus.
670   Const.: Sunt mihĭ duces, sunt milites. Aedes.: nil expetit
      A te Imperator amplius Mars Gallicus.
      Sirg.: Praesentiam tuam Imperator expetit.
      Aedes.: Praesentiam tuam Imperator denegant
      Tua civitas, cani tui, coniux tua
675   Augusta faeminarum prudentissima.
      Const.: An faeminae parebo? Aedes.: si aequa suadeat.
      Const.: Canos morer? Aedes.: te illi morabuntur, nisi
      Tu illos. Const.: precibus ergo negem aures benevolas?
      Aedes.: Auguste te negabis, at dabis duces
680   Cum laude qui tuas queant fungi vices.
      Const.: Desertor ergo vociter Imperij mei?
      Prodigere vitam praestat, istam quam mihi
      Conﬂare famam. Sirg.: magnanima vox Caesaris.
      Aedes.: Prius tueri se suosque convenit,
685   Tum reliqua; se suisque neglectis, nihil
      Defenditur recte. Const.: quod hoc tandem mare?
      Incertus animi et huc et illuc distrahor,
      Qualis per aequor concitum bacchantibus
      Deprensa ventis fertur incerto ratis
690   Agitata cursu: pellit illinc Africus
      Creber procellis, Eurus hinc, isthinc Notus.
      Nec in his procellis reperio, tandem sequi
      Quid optimum, quid fugere; uterque mihi placet
      Sententia dicunda, uterque displicet
695   Nec tamen utrumque fas sequi.          Cogor, animus
      Quod suadet anceps, aggredi.         legendus est
      Consors in imperium. unius quod respuunt
      Vires, duorum perferent.        ﬁxum, ratum est.
      Sic pergo.    Iulianus adsit, milite
700   Stipatus aulico.     feratur purpura.
      In Galliam a me purpuratum Caesarem,
      Fungatur ut vicibus meis, mittam.      an mea
      Vobis placent consilia? Sirg.: prudentissima.
      Aedes.: Divina sunt; nec displicere ulli queunt.
705   Const.: Sic Gallica tuebor, nec alia deseram.



      Scena tertia

      Constantius, Iulianus, militum duae cohortes

      Const.: Videone cari capitis et magnae iubar
      Regale mentis, frontis augustae indolem?
      [Specimenne cerno Caesaris? cerno toros
      Humerosque magnos nobilem et ferro manum.]
710   Accede; complexus pios iunge.      et quid hoc?
      Exurge, remove pedibus invictas manus,
      Potius meum praecinge brachijs caput.
      Hoc Iuliane scande solium, purpura
      Sceptroque pridem insigniendus. Iul.: quid premes
715   Invicte Caesar non pares oneri humeros?
      Const.: Ascende Iuliane quo magis fugis
      Eo minus effugies honorem debitum.
      Iul.: Egone Imperator? Const.: imperium ad aequissimum.
      Iul.: Discam mihi imperare. Const.: didicisti probe.
720   Iul.: Huic vertici diadema non quadret. Const.: brevi
      Quod respuit, feret. Iul.: at onus non perferet.
      Const.: Tecum labores et honores partiar.
      Iul.: Parce potius, precor. Const.: preces primum incitant
      Me, tam modeste deprecantem ne audiam.
725   Iul.: Egone paludatus revisam ad Gallias?
      Const.: Nisi Iuliane proﬁciam alia via,
      Imperio ad imperium evehendus es. latus
      Stipa meum, asserturus imperium meum.
           Adsistimus vobis cohors praetoria
730   Tutela Caesarum, reique publicae
      Martia salus, commilitones optimi,
      Caussam brevem aequis accipite vos auribus.
      Rebellium pulso tyrannorum agmine
      Rabieque compressa, necatisque hostibus
735   Manibus eorum quasi parentans (heu scelus!)
      Cruore Romano, ferocit barbari
      Exercitus stimulatus in praedam furor;
      Armis, dolis, vi Galliam omnem lancinat.
      Vastantur, uruntur, trahuntur omnia.
740   Huic Gallicae cladi medelam fecero,
      Et barbarorum insaniam compressero,
      Si Iulianum hunc patruelem, industriae,
      Virtutis, animi roboris, scientiae
      Iuvenem mihi vobisque spectatissimae:
745   Si Iulianum hunc, inquio, diademate
      Et purpura decoraro Caesarem novum,
      Firmate vestra voce, coepta si placent.
      1ma : Constanti Imperator Di te servent.
      2da : Iuliane Caesar Di te servent.
750   1ma : Iulianum Caesarem omnes rogamus.
      2da : Iupiter Optimus Maximus Constantio et Iuliano vitam.
      1ma : Tu scis Iupiter, Constantius vinci non potest.
      2da : Tu scis Iupiter, Iulianus vinci non potest.
      1ma : Iulianum habemus, omnia habemus.
755   2da : Iulianus dignus Imperio.
      1ma : Iulianus vincat. 2da : vigeat.
      1ma : Multis annis imperet.
      2da : Feliciter. 1ma : Feliciter.
      Const.: Hilaror sono hoc commilitones optimi
760   Manumque coeptis laetus impono ultimam;
      Et Iulianum Flaviae gentis decus
      Sidusque lucidissimum, decore novo
      Orno, chlamydeque advelo, diademate premo.
      Quod sit bonum, faustum, salutare omnibus.
765   1ma : In Iuliano summa virtus enitet.
      2da : In Iuliano fortitudo maxima.
      1ma : Nos Iuliano gratulamur principi.
      2da : Nos Iuliano gratulamur Caesari.
      1ma : Paremus, imperet ille felicissime.
770   2da : Vivat. 1ma : vigeat. 2da : omine bono. 1ma : feliciter.
      Const.: Iuvenem hunc decent insignia haec, virtutibus
      Qui maximis insignis est. te purpura
      Pridem ambijt. tandem sibi, quod quaesijt
      Reperit decus. nunc auctior gloria mea
775   Quia imminutior; nec auxissem, prius
      Nisi minuissem. sed nec imminui meam
      Sic partiendo gloriam. mihi dedi
      Quicquid tibi, o sol magne stirpis Flaviae.
      Sic ergo perge periculorum particeps
780   Ferro tuere Galliarum limites;
      Sanguinis avara Barbari ﬂagres siti;
      Servire discat insolentia barbara.
      Tu voce ﬂammabis phalangum pectora,
      Volabis ante signa primus, impiger
785   Alacremque amorem vulnerum accendes, ferox
      Horrendus armis, luce ahena fulgurans.
      Sic ille sitiens sanguinis nostri tumor
      Studijsque caedis asper opprimendus est.
      Nos militabimus simul, et orbem simul
790   Virtute pacatum tua moderabimur.
      Ita perge Iuliane fortis fortium
      Dux, omniumque, ad summa, votis pervola.
      Nunc sacriﬁca prece prosperemus ordium.

           Chorus

      O Iuliane, Iuliane!
795   O caelitum iustum dolorem!
      O daemonum saevum furorem!
      O Caesaris falsos honores!
      O stemmatis certum pudorem!
      O debitum mundi maerorem!

800   Cavete; purpuratus anguis,
      Foedam feret mundo senectam.
      Cavete; coccinata tigris,
      Certam feret mundo ruinam.
      Cavete; clandestina lerna
805   Totum dabit mundum cadaver.

      O Iuliane, Iuliane!
      O irritos coeli labores!
      O anxios terrae tremores!
      O lugubrem Ponti tumorem!
810   O providum mundi timorem!
      O turbidum Fati tenorem!

      Scena quarta

      Iulianus, Sallustius

      Iul.: O purpurae fallax honor! quam sepiunt
      Curae, dolor, mors ipsa. vepretum tegit
      Crudele, vellus inquinatum murice.
815   Mihĭ coccinam Constantius laenam dedit;
      O Iuliane, sub hoc cinerĕ ﬂamma latitat.
      Vulnera, necem quam tibĭ vovet Constantius
      Tyria lacerna contegit. tibĭ Gallias
      Committit ut peregrino humatus cespite
820   Pereas, tuique fama pereat nominis.
      Sall.: Meliora, quaeso, Caesar, invictissime.
      Vere tui est Constantius amantissimus.
      Iul.: Videtur. inimicissimum esse mihĭ scio.
      Sall.: Te coccinatum sponte fecit. Iul.: an igitur
825   Fecit beatum? Sall.: voluit. Iul.: hosti tradere.
      Sall.: Honoribus decorare. Iul.: mors isto latet
      Honore tecta. Sall.: sors latet laetissima.
      Iul.: Agnosco letalissimam. me barbaris
      Obiectat agminibus necandum turpiter.
830   Sall.: Certos tibi spondet triumphos. Iul.: funera.
      Purpurea mors iam coepit et Parca effera
      Obitum minari lugubrem. Sall.: victoriam
      Spera. Iul.: irritam sperabo? Sall.: certam, inquio.
      Iul.: Pestem necemque. cum feris ut proelium
835   Geram velut venator in silvam exigor
      Hercyniam. nec ista vestis murice
      Olida mihi aliud commodum parit nisi
      Ut occupatior perire nunc queam.
      Sall.: Quid magne Caesar pectus hoc aestu gravas?
840   Constantius te Iulianum diligit
      Constantium tu Iuliane diligas.
      Iul.: Dilectus a Constantio ad necem fui.
      Sed pergo, Gallos adeo, barbaros peto.
      Mihĭ multa dira Gallia minatur quidem;
845   At enim timere Caesaris nunquam fuit:
      Ignava mens rebusque non exercita
      Vereatur atrae mortis incertum diem.
      Generosus animus quique se nullo videt
      Scelere impiatum semper est liber metu.
850   Assuefaciam tolerare nimbos ferreos,
      Discam sub aeratis resistere nubilis.
      At moriar?      occidar?    nihil agitis minae.
      Si moriar, aegrotare posse desinam
      Et alligari, posse desinam mori.
855   Parcae manus timere philosophum haud decet.
      Nec deﬁcere fortem decet cum deﬁcit.
      Quo vita mage crescit eo decrescit magis.
      Ipsum hunc quem ago cum morte divido diem.
      Qui non mori vult, ille vivere noluit.
860   Sed iam paratus proelijs curandus est.
      Fiat via, hancque philosophia mihĭ viam dabit.


      Scena quinta

      Iulianus, Iamblichus, Maximus, Priscus, Ecebolius, Sallustius, miles

      Iul.: O nostra salvete decora, salus unica
      Vos Iuliani; antistites sapientiae.
      Iambl.: Novos honores Iuliano Caesari
865   Gratamur. Prisc.: annos Iupiter tibĭ plurimos
      Elargiatur Iuliane. Eceb.: Nestorem
      Vivendo vince Caesar invictissime.
      Max.: Di Iulianum Caesarem servent diu
      Orbis labantis columen optatissimum.
870   Iul.: Talia loqui vos convenit, non convenit
      Audire me. Martem tubasque iam meis
      In auribus mugire dudum sentio.
      Iambl.: Martem artibus coles relictis? Iul.: Iambliche
      Mortalium nosti vices. sors ista me
875   Premit, alium alia. Chlamyde me Constantius
      Sagoque amictum Gallias petere iubet;
      Invitus hos, fateor, honores detulit,
      Invitus accepi, Deos testor; iugum
      Et vincla liberis dedit cervicibus.
880   Iambl.: Nullo potest sapiens iugo premi. Iul.: opprimi
      Nullo potest, premi tamen. Iambl.: sed nec premi
      Nisi velit ipse. Iul.: nolui; premor tamen.
      Max.: De purpura meliora Caesar sentias,
      Oneri illa inertibus est; honori fortibus.
885   Iul.: Certe labori. Eceb.: quo tener adhuc arseras.
      Iul.: Sed Musico non bellico. Max.: cognata sunt
      Mars et Minerva Numina. Iul.: sed operosa sunt,
      Si iuncta sint. Iambl.: bellum ergo cogitas?
      Iul.: Me cogitare cogit imperium novum.
890   Martem tamen tractabo ne inimicem mihi
      Numen Minervai: libros atque lituos
      Simul audiam vobis ducibus et comitibus.
      Marti diem, noctem Minervae impertiar.
      Phoebe videbit quos nequit Phoebus libros.
895   Iambl.: Et castra scit habitare grex novensilis,
      Nec inﬁci Mavortis horret pulvere
      Minervium tribunal, nec mortem pavet.
      Iul.: Morti litandum scio. nec inter ferreas
      Formido segetes demeti. Max.: victoriam
900   Di Iuliane pollicentur Celticam.
      Iambl.: Nil ambigas spolijs redibis ditior.
      Numina Deorum sunt tibĭ faventissima;
      Terrarum habenas manibus ingerent tuis
      Arcemque mundi pro domo statuent tua.
905   Iul.: Quo vade tanta polliceris? Iambl.: Numinum
      Favore, vadatum tibĭ, quem iam tenes.
      Nihil metue, tu paene fortunam regis.
      Prisc.: Tibĭ pareatur, te sequimur omnes ducem.
      Te duce, hilari, toleramus Arctoas nives.
910   Max.: Sequimur, praei. te Iuliane decet uti
      Dominum, parentem, Caesarem, Regem, Ducem,
      Timere, amare, colere, venerari, sequi.
      Iambl.: Sed nostra si consilia Caesar audias,
      Prius studebis rite conceptis Deos
915   Placare votis, thuraque aris Mercuri
      Adolebis ipse. Iul.: commodum mones. sequor.
      Iambl.: Dis deserentibus nec iuvant bona omnia.
      Dis protegentibus nec nocent mala omnia.
      Iul.: Hoc militem loco abesse Sallusti iube,
920   Libaniumque accerse. vereor arbitrum
      Constantium Constantiique militem
      Mei in Deos amoris. alto pectore
      Latet repostum, tuta quae cernet dies.
      Constantio sum Chrestianus et oculis
925   Plebeculae. Constantij post funera
      Defensor apparebo magnus Numinum.



      Scena sexta

      Iulianus, philosophi, Libanius

      Iul.: O pectus, o oculus meus, Libanius
      Meus! meo Libanio plurima salus.
      Lib.: Meae saluti Iuliano Caesari
930   Faveant Dij omnes. Iul.: arbitris procul habitis
      Lararium tecum petemus, ut mihi
      Sortis futurae lubricas semper vices
      Perspicere liceat exitusque bellicos.
      Lib.: Cernenda dabo clarissime quae postulas
935   Parere Caesar si lubet. Iul.: pareo. para
      Gressum. appara lararium. Lib.: prius tamen
      Ut ne quis occursura formidamina
      Expaveat, admoneo. Iul.: viri sequimur. praei.
      Quae monstra? Di servate. Lib.: quis typo crucis
940   Frontem notat? Iul.: siccine crucem horrent inferi?
      Lib.: Non horror est Caesar sed execratio.
      Redeamus, at ferale signum hoc sit procul.
      Iul.: Quid hoc? Libani. Lib.: nil metue, nil hosticum
      Cernis.      Max.: futuri praescius praedixeram
945   Nostris trahendum Iulianum suasibus.
      Nil abnuit nostrum quod annuit aliquis.
      Genios vel ipsos Tartari consultum adit
      Libanio ducente. Eceb.: Di talem beent
      Orbique servent Caesarem longissime.
950   Iambl.: Nostro bono Hercle Iulianus natus est.
           Iul.: Redeo futuri gnarus.    at quae tanta vis
      Inest crucis typo? quid horroris parit?
      Lib.: Non horruere crucem; execrati sunt tuum
      Factum Imperator. nec negarim manibus
955   Ferale signum hoc non quidem formidini,
      Esse tamen odio. Tu ergo quam primum tuum
      Totus tremiscet orbis imperium, cruces
      E turribus, templis, domibus, e curijs
      Foroque disturbabis, eriges Iovis
960   Nostratiumque signa Numinum. Iul.: brevi
      Videbis haec. nunc serviendum tempori.
      In parte vos iuvabitis. Omnes: pro viribus.


      Actus tertius

      Scena prima

      Iulianus, aulici, philosophi

      Iul.: Galilaee, Galilaee, mihĭ iam tandem vale
      Vale Deus novitius, in cruce mortuus;
965   Detestor, execror, eiero Isacidum Deum.
      Furcam tulit, pependit in furca, necem
      Est passus in furca, Deus, si Dis placet,
      Aeternus ille. hunc ego colam, huic ego litem?
      Non colo Deum cui furca morienti fuit
970   Torus.      Te Apollo, te Iupiter, te Mercuri
      Te Iuno, te Diana, te Mars, te Venus,
      Te Pluto, te Neptune, te Victoria,
      Et vos Deosque Deasque cunctas sacriﬁca
      Adoro prece, veneror, colo, vos ego Deos
975   Deasque veras libere, laete, palam
      Pronuntio, proclamo, testor, deprecor.
      Valete quicquid caelitum novo subest
      Deo, valete caerimoniae impiae,
      Valete Christiana dogmata omnia.
980   Sacra Christiana valete nunc simul omnia.
      Deus ille, Christus ille fuerit? stipite
      Quem ﬁxit in ferali Abramidum genus.
       Ille architectus fascini et scelerum sator
       Insignis eminuit, Deum se iactitans
 985   Abduxit a Dijs, novasque condidit
       Leges, Deorum legibus contrarias.
            Iam pectus angit unicum hoc quod tamdiu
       Annisque vicenis preces litaverim
       Furcifero alicui. doleo quod Galilaea gens
990    Piaculari tinxerit me ﬂamine.
       Afferte sanguinem; eluam fontem impium.
       Sall.: Uti imperas; adfertur. Iul.: altis hactenus
       Erroribus demersus haerebam miser,
       Quamquam nec haerebam, at tegebam quod dies
 995   Haec cernit et commilitones vos mei.
            Suppone pelluvium, cruorem desuper
       Infunde; diluam ﬂuentum lustricum.
            Nunc elui fontem impiatum, noxium.
       Nunc fana Numinum reclusa pandite
1000   Arisque largas admovete victimas,
       Caedantur agni, proferantur fercula,
       Fument acervi thuris iniecti foco,
       Bovesque opimi sacra ducant, compita
       Lustrentur, inspiciantur exta, ianuas
1005   Verbena convelet, mero solum natet.
       Reddatur ereptus diu Dijs honor.
       Sic, sic colantur magna nostra Numina,
       Sic negligatur Numen illud impotens.
            Accerse Flamines dieque crastina
1010   Hecate Deae litaturum me nuncia.
       Sall.: Invicte Caesar nuntio. Iul.: nunc maxime
       Oportet accurem orbe toto pellere
       Christi asseclas gentem execrandam gentibus.
       Prius quietem non capessam, donicum
1015   Tenebriones hos et hanc teterrimam
       Serpentium propaginem vexavero
       Fugavero, derisero, suppressero,
       Extinxero, necavero. sanguine suo
       Tuam imbuent aram ter optime Iupiter.
1020       Sed lentiori Marte sumam exordia;
       In Christianos esse crudelis volo,
       Nolo videri. quo premam crudelius.



       Scena secunda

       Iamblichus, Libanius, Priscus, Maximus, Ecebolius, Flamines

       Iambl.: Iam vindicabunt se colenda Numina
       Contemta toties impijs mysterijs.
1025   Prisc.: Iam vicimus. Max.: vel imo iam reviximus.
       Eceb.: Iam Iulianus apertus est cultor Deum.
       Lib.: Iam funditus Galilaea gens delebitur.
       Prisc.: Nostratium haec virtus Deorum est maxima.
       Iambl.: Di Iulianum sospitent. Max.: felicitent.
1030   Lib.: Orbi diu servent suum Di vindicem.
       Eceb.: Ornent perenni laude nostrum Caesarem.
       Max.: Recutiti Apellae fugite et alium, terminos
       Extra orbis, orbem quaerite, nimium iam erit
       Ipse orbis angustus gregi isti segregi.
1035   Lib.: Uremini, caedemini, occidemini.
       Spectaculum Circo eritis et ludibrium;
       Vobis erunt truces sepulchra belluae.
       Prisc.: Faciem novam orbis induet. sacraria
       Galilaei aperta praestruentur, Numinum
1040   Causa aperientur fana. Iambl.: tantam gratulor
       Vobis mihĭque felicitatem. Eceb.: gratiae
       Omnesque nos faventiae nunc ambiunt.
       Max.: Fortuna fortunatior nobis nequit
       Obtingere, velit ipsa licet esse melior.
1045   Obtemperabit Iulianus nutibus
       Nostris et orbis Iuliani nutibus
       Parebit; ita se rector orbis vult regi
       Vult corrigi a sapientiae rectoribus.
       Sed Flamines adsunt, paraturi sacra.
1050   Dialis ﬂamen: Vobis salutem plurimam Di conferant
       Orbis salus et praestites sapientiae.
       Lib.: Salvi este. Dial.: res nostrae satin’ salvae? Lib.: ut magis
       Nunquam. Dial.: Deorum maximorum munus est
       Rerum status tam prosper: at constantiam
1055   Videte Iulianus in coeptis amet.
       Max.: Virum puta, qui coepta constantissime
       Urgeat. Iambl.: ab ortu Zephyrus afflabit prius,
       Nabatheus Eurus divitem invadet Tagum,
       Albim Canopus, Sarmatae Nilum bibent
1060   Quam Iulianus vota nostra deserat.
       Eceb.: Magni vir ingenij est, vel ipsis quem putes
       Sapuisse in incunabilis. Prisc.: Deus aliquis
       Inter homines videtur esse, non homo.
       Dial.: Sed quid moror? Caesar aderit. num cuncta sunt
1065   Composita celebrandis sacris. Palatualis: sunt maxime.
       Dial.: En Imperator! acclememus prospera.
       Omnes: Vive Imperator, vive felicissime.

       Scena tertia

       Iulianus cum aula, Manuel, Sabel, Ismaël, Polyglossus

       Iul.: Omniane faciundis sacris parata sunt?
       Dialis: Parata sunt, Caesar, ter invictissime.
1070   Iul.: Omniane pura, lecta sunt? Dialis: lectissima.
       Iul.: An auspicia sacriﬁcij felicia
       Fuere? Dialis: felicissima. Iul.: an nulla remora est
       Ab instituto? Dialis: nulla Caesar maxime.
       Iul.: Ergo ordiamur iusta Dis persolvere.
1075   Sall.: Invicte Caesar Di secundent ordia.
       E Perside adsunt, pauca qui tecum rogent
       Hic colloqui moramque maxima prece
       Sunt deprecati. Iul.: accersias huc illico
       Una colent mecum verenda Numina.
1080   Man.: Tráppo Iuliàn Caméloi Pérsax Sogdiàn dorne
       Mágster babílster cálduam caìr.
       Poly.: Tibĭ Iuliano Caesari tres nobiles
       Persae salutem impertiuntur plurimam.
       Iul.: Redhostiant maxima salutem Numina.
1085   Man.: Iphièt eritan glomiàr abróphiax ába.
       Poly.: Et pauca tecum colloqui admodum rogant.
       Iul.: Promte audiam. verum prius quod coeperam
       Est ﬁniendum. Dis facere coepi et Hecate
       Magnae Deae; iam nec moras haec sacra ferunt
1090   Ullas. sed adsint atque Dis mecum litent.
       Poly.: Suáltico binhóres gaúdix coymbèl pága
       Lípho hyth býthlym bodyalỳt cuth buthúme.
       Man.: Gas lóbster hon rot, un deúco, un trámbo.
       Poly.: Duntaxat unum a se coli Deum asserunt.
1095   Iul.: Unum colam ter Maximum optimum Iovem.
       Poly.: Imiphiòn húsbi phánar un Iópter.
       Sabel: Profà Iópter son Christianès spreterbor.
       Poly.: Quis Iupiter sit Christiani nesciunt.
       Iul.: A me docebuntur; Deorum est maximus.
1100   Adsint et Hecaten nube placent thurea.
       Poly.: Hurbàs pyláther matórdi, Deucò Iopter
       Maiómo thaloním valòn Hecatésen corathísima.
       Man.: Chymlákor chunỳth múmys thalmyctíbari
       Imiséhi nasoctelià anéche bodès.
1105   Poly.: Nulli Deorum facere se posse asserunt
       Unum verentur Christianorum Deum.
       Iul.: Me quoque volo Deosque vereantur meos.
       Poly.: Pométo cubliliàk cambstìr oraschgérrni.
       Sabel: Abasuátti rundephòn hámga perﬁàx aíster.
1110   Poly.: Te Caesarem fatentur et honorant, Deos
       Negant. Iul.: negent: in gratiam saltem meam
       Hecate Deae thus offerant, sed sine mora.
       Poly.: Blorvià coscábien gablíco mumbelfáget
       Baptigès gaveràl ij drot bóhas.
1115   Omnes tres: Byrnaròb sýllo. Ismaël: parliàm rómgach probàx.
       Poly.: Idem animus est in his tribus: nullus Hecate
       Faciet: abhorrent foeda sacra Numinum.
       Iul.: Humanitas cruciatibus mutabitur,
       Ni pareant.       tormenta iam iam sentient
1120   Nisi illico iussis meis obtemperent.
       Poly.: Hagóniar arbèc Iuliàn nébluc ﬁndibùl
       Grisate sóbba matlàs mysirthóbo.
       Omnes tres: Of Ióna, of Ióna. Man.: duclána Kipliàc homalóni.
       Poly.: Tormenta spernunt, unicum exclamant Deum.
1125   Iul.: Moriantur, aut litent. utrum velint roga.
       Poly.: Cardùph boóni bluc minàl brim lýphul stárlins pypkýduti.
       Omnes tres: Orgàr soptum, orgàr soptum. Man.: O hiblechdas máchon
       Isdibùr velechánti thýnno moncòth gúbylim.
       Poly.: Vel centies vel millies malunt mori
1130   Quam Dis litare, unumque constantissime
       Clamant Deum. Iul.: litare nolunt. faxo ego
       Litentur ipsi. sanguinem fundent Iovi.
       Irruite, ligate barbaros, abducite:
       Frangam hanc acerba morte contumaciam.



       Scena quarta

       Iulianus, Flamines, Praeco, Syncerastus, Grex

1135   Iul.: Pergamus, ut coeptum est, ad aras supplices.
       Tu praeco cives evoca: silentium
       Pronuntia, linguaeque face faventiam.
       Praeco: Adeste cives Iuliano Caesari
       Simulque thura ferte magnae Deae Hecate.
1140   Adeste nunc festi, modesti, candidi,
       Adeste cernui, pudici, frondei;
       Exeste vesani, profani, tabidi,
       Exeste linguosi, dolosi, noxij.
       Abeste Galilaei ac Hebraei perﬁdi,
1145   Abeste quotquot estis illuti, impij.
       Iul.: Rex ordinem compone, ferque victimam.
       Dialis: Thura pueri molamque cum vino ferant.
       Praeco praei, dein victimarius hostiam
       Regat; sequantur Flamines; illos premat
1150   Caesar; satelles subsequatur Caesarem,
       Civis satellitem. ite et aram accedite.
       Clangat lituus et imperet silentium.
       Praeco: Favete linguis, supplicesque Hecaten Deam
       Cum Flamine salutate, palmas tollite
1155   Ad astra, votis publicis vestra addite.

       Dialis: (Grex idem clamat)
       Salve Dea potens, pulchra noctis ﬁlia.
       Salve Stygi tremenda Dea Proserpina.
       Salve nitenti veste Luna candicans.
       Salve Diana Numen almum saltuum.
1160   Salve Trivia munere verenda triplici.
       Salve soror Apollinis honora Cynthia.
       Salve gravis Hecate canum sacer pavor.
       Salve tonante Iove et Cerere sata nobilis.
       Salve atriorum Dea praevia regalium.
1165   Salve maris terraeque Numen praepotens.

            Circum aram, Chorus
       (A dextra laevorsum): Audi preces Proserpina
                             Urbis tuere limina
                             Sonti remitte crimina.
       (A laeva dextrorsum): Donaberis spectaculis
1170                         Si solveris piaculis
                             Maestis et occursaculis.
       (A dextra laevorsum): Fac Iuliano Caesari
                             Olim Deorum compari
                             Victoriam circumdari.

1175   Dialis: Arae admovete victimam. farre et sale
       Laticeque vitis imbuite Gazetico.
           Nunc rite septies vocabo Deam Hecaten.

       Hecate potens Numen tuis ades sacris;
       Hecate tibi dicata sistitur hostia;
1180   Hecate tuam irrorabit aram sanguine;
       Hecate veni precesque suscipe supplicum;
       Hecate tuere Iulianum Caesarem;
       Hecate resiste barbaris insultibus;
       Hecate sacra tibĭ placere praesens nuntia;

1185   Agon. feri, feliciter.   manum abstine,
       Reconde cultrum.        Maius, Imperator, maius est
       Hic Numen ingeritque terriﬁcas minas.
       Iul.: Aude: Deae venientis iste terror est.
       Dialis: Abeuntis est. O maius hic Numen premit.
1190   Umbras vocatas dissipari contuor.
       Territa retro vertit Hecate vestigia,
       Nil murmur arcanum movet; nec Thessala
       Manes abactos carmina revocaverint.
       Iul.: Trepidare cessa: coepta ﬁdens perﬁce.
1195   Dialis: Non cernis ut pigrescat ignis languidus
       Prunaeque canis ut favillis marceant?
       Ignoro quis Galilaeus huc subrepserit:
       Christicola sacrum hoc turbat; exturbetur hinc,
       Hoc pestilens et noxium hominum genus
1200   Mitrae tremunt, Divumque pulvinaria:
       Hinc lotus unctusque procul o procul emigret.
       Sacris reformatis redi Proserpina.
            (Labitur exanimis)
       Grex: Miserere Iesu, parce Iesu sontibus.
       Iul.: Pro Iupiter! quid hoc? tuere Iupiter,
            (Abijcit ornamenta)
1205   Hecate tuere. quis crucem fronti imprimit?
       Grex: Miserere Iesu, parce Iesu sontibus.
       Syncer.: (Abijcit arma) Abite scelerata arma falsi Numinis.
       Sum Christianus; arma Christi me decet
       Non execranda ferre tela Numinum.
1210   Ego Christianus, Christianus sum, unicum
       Agnosco Christum. Iul.: tune Christum inclamites?
       Mox sentias: auferte cum ara victimam.



       Scena quinta

       Iulianus, Mares, Sostenes

       Mar.: Ad Iulianum Caesarem me ducito.
       Sost.: Hic ipsus est. fecisse Dis illum puto.
1215   Mar.: Ergo peropportunus adsum. celera iter,
            Utinam salutem Iuliano Caesari
       Huc adferam! Iul.: Pestem igitur adportas mihi?
       Mar.: Allata iam fuit, adferenda non fuit.
       Venio ut tibi erranti optimam monstrem viam.
1220   Iul.: Caecus oculato? Mar.: caecitas, Caesar, animi
       Caecum efficit, non corporis. tu tibĭ novus
       Videris Argus; talpa es et diem negas.
       An caecitas non istud est foedissima?
       Ad ﬁctilis pedes Minervae, verticem
1225   Diademate gravem turpiter prosternere,
       Iunonis effigiata lambere marmora,
       Et ante plantas Herculis procumbere;
       Tremulos Dianae poplites inﬂectere,
       Frontemque gypso Apollinis submittere,
1230   Pollucis ad equum thura ﬂammis spargere;
       Et hoc sit oculatum esse, luceque perfrui?
       Caecatus es caecutientibus a sophis.
       Iul.: Non te tuus Galilaeus iterum lumine
       Donabit? Mar.: at ego gratias Deo meo
1235   Ago maximas, me quod oculis privaverit,
       Ne cogerer, Caesar, tuam, tuam inquio
       Oculis tueri caecitatem perﬁdam.
       Iul.: Patientiae mihi materiem das senex.
       Mar.: At sic pati stuporis est, non roboris.
1240   Exsensa pertinacia haud patientia
       Est nominanda. Iul.: robur animi non cadet
       Verbis tuis. Mar.: deﬂendus es tanto magis
       Quanto minus ﬂeri cupis lacrymabilem
       Vesaniam tuam.        recipe, Caesar, animum;
1245   Perpende quem colueris et deserueris
       Deum unicum, verum Deum, solum Deum.
       Nunc ante saxa proijceris elinguia:
       O furor et o insania insanissima!
       O rem nefandam! summe regnator poli
1250   Haec scelera lentus sustines, lentus vides?
       Et quando triﬁda fulmen exiliet face
       Si nunc sereno nubilo cingis diem?
       Iul.: O mi senex, triplici tibi Anticyra est opus.
       Mar.: Non erubescas Iuliane colloqui
1255   Cum rupe trunca, destituta sensibus?
       A mortuis vitam roges, a caudice
       Opem expetas? prosperum iter ab eo postules
       Gradum facere qui nequit? ab impurissimis
       Inpuritatis labem, ab inﬁrmissimis
1260   Inﬁrmitatis depreceris sarcinam?
       Quae philosophia foedam hanc docet vesaniam?
       Suspicere crebrisque osculis lacessere
       Ex sordibus caenove ﬁcta Numina
       Deus unus est et unus orbis conditor,
1265   Di ceteri sunt daemones atque lemures
       Acheruntici, caelo exules, stygis incolae.
       Iul.: Marpesiam cautem latratu hoc verberas:
       Non moveor. Mar.: ita plane est, ut ipse fassus es;
       Marpesiam cautem ipse te recte vocas
1270   Aut durius si caute quid Marpesia.
       Iul.: Saxa loqueris. Mar.: saxo loquor. non te pudet
       Ad tam pios monitus ita obrigescere?
       Iul.: Non te pudet senex ita insolescere?
       Mar.: Nil Iuliane annos meos iam demoror,
1275   Mori prius monere quam te desinam:
       Iactura vitae facilis est, gravissima est
       Animi. amat ille maxime vitam suam
       Qui maxime odit, servat is, qui negligit;
       Odisse se qui nescit, hic non bene se amat.
1280   Haec vita momentum breve est sed pendet hinc
       Aeternitas; e tantulo tantum venit.
       Iul.: Non ista tandem desines? crepitaculum.
       Mar.: Crepitaculum ego sum: at vero tu mundi probrum es,
       Telluris odium, sceleris exemplum novi,
1285   Hostis tuorum, carnifex regum, impiae
       Ductor cohortis, iuris exitium sacri,
       Legum sepulchrum, et quod nefandius, facis
       Nocens nocentes; lege nunc peccat tua
       Ubique quicquid peccat humanum genus,
1290   Quia tu (neque tua mihĭ metum infert purpura
       Nequĕ sceptra formido, neque diademata)
       Tu, inquio, tuam vitam, tuum et verum Deum
       Turpissimus Apostata negasti perﬁde.
       Iul.: Insaniendi fac modum, barde vetule.
1295   Mar.: O Magne Constantine vitam denuo
       Resume, scelerisque argue nepotem tuum,
       Et hanc ﬁdem quam deseruit, illi exprobra.
       Iul.: Nec dum facis ﬁnem senex logis tuis?
       Mar.: Nec dum facis tu pervicaciae tuae?
1300   Tu Caesar ille iustus? en factum docet.
       Tu nempe sanctus ille qui iustas preces
       Admittis? execrandus, immitis, ferox.
       Tu nempe castus ille? quis vero id neget?
       Iul.: Poenas adeŏ ﬂocci facis silicernium?
1305   Mar.: Poenae graves, ferme breves, longae leves.
            O Iuliane, genibus advolvor tuis,
       Quaeso aequus aequa me precantem sustine;
       Resipisce Iuliane, dum licet, precor.
       Resipisce Iuliane, dum Numen vocat.
1310   Iul.: Vulpem induis cum leo non territas.
       Sed mihĭ, senex, crede, actum agis. Iovem colo
       Deosque reliquos non Hebrǣum mortuum.
       Mar.: Haec Christe inaudis et pateris? horreo equidem.
       O saeculi monstrum tui! Iul.: vera loqueris.
1315   Mar.: O labem. Iul.: ita est. Mar.: O luem. Iul.: age, perge tu. Mar.: impie
       Sacrilege. Iul.: fateor. Mar.: turbo. Iul.: certe. Mar.: perﬁde.
       Iul.: Factum optume. Mar.: procella. Iul.: vetera praedicas.
       Mar.: Legirupa. Iul.: valide. Mar.: vastitas. Iul.: acerrume.
       Mar.: Draco. Iul.: papae. Mar.: ruina. Iul.: bombax. Mar.: dedecus.
1320   Iul.: Planissume. Mar.: scelestĕ. Iul.: scelus. Mar.: o ferream
       Frontem! Iul.: imo aheneam. Mar.: pudoris nescium.
       Iul.: O te probum cantorem! Mar.: ah obsecro velis
       Vel sapere momento. Iul.: sapere quaeso doce.
       Mar.: Ioves tuos, tuas Dianas impias
1325   Vero Deo, unico Deo tu praeferas?
       Te Iuliane Hebrǣus ille mortuus
       A morte liberavit, alto in stipite
       Mortem ferendo; Hebrǣus iste mortuus
       Te Iulianum ad inferos missurus est
1330   Nisi resipiscas. Iul.: nec tuas nec illius
       Timeo minas. Mar.: olim timebis, sed nimis
       Sero, aut nimis fortasse cito. cedo. Iul.: sapis.
       Mar.: Sed caelites testes voco. monuisse me
       At monita neglexisse te. Iul.: cavĕ ne cadas.



       Scena sexta

       Iulianus, Artemius, Mercurius, miles Palatinus

1335   Iul.: Flammam senex coniecit in me frigidus,
       Iramque proritavit ore garrulo,
       Verum luet loquacitatem hanc sanguine
       Galilaea gens suo.     ite vos, inquirite
       Gentem malignam, noxiamque sistite;
1340   Spoliate templa, diripite vasa aurea.
       Galilaeus ille fabrique ﬁlius bibat
       E ﬁctili, vasa lutea fabrum haud dedecent.
       Utatur ille ligneis sive Samiis.
       Ex aureis, e murrhinis reges bibant.
1345        Haeretis? ite exuite templa censibus.
       Art.: Non pareo. Merc.: non pareo. Iul.: resistere
       Vos Caesari, vos imperata spernere?
       Occumbite, aut parete. Art. et Merc.: primum malumus.
       Iul.: Primum obtinebitis. Art.: a metu liberrimi
1350   Sumus, didicimus saeva fata milites
       Non expavescere; templa non vastabimus.
       Iul.: Ergo Iovemque et Herculem et me principem
       Ludum facis? Art.: nec Hercules nec Iupiter
       Nec tu Imperator me abstrahes meo a Deo
1355   Et unico et vero. Iul.: ista ni mutaveris:
       Catasta certa est, certă ﬂagra, certa crux.
       Adhuc fateris illum, adhuc hos despuis?
       Art.: Utrumque. Iul.: at amens, qui mala imminentia
       Non curat. Art.: amens qui bona imminentia
1360   Non pensat. Iul.: apage hoc dictionis stibium;
       Fac quod licet. Art.: non quod licet, sed quod decet.
       Iul.: Fac iussa. Art.: faciam iussa, si iuste imperes.
       Iul.: Iniusta? Art.: qui contra Deum aliquid imperat,
       Iniustus est. Iul.: hoc iam tuo disces malo.
1365   Nec tu etiam es isto sanior? Merc.: sanissimus,
       Insana sed iussa improbo: Herculem et Iovem
       Et quicquid est monstrorum in orco, protero.
       Prae uno Deo orbis universi principe
       Nullos Deos agnosco. Iul.: cogam agnoscere.
1370   Et eculeis et laminis lacerabere
       Compago donec ossiumque et artuum
       Divulsa membratim hinc et inde diffluant;
       Non tu expavescas tot truces leti vias?
       Merc.: Haec Christianus nescit expavescere
1375   Mortem quid ultra sunt. necesse est omnibus
       Perire. vitae summa mors, summum haud malum est,
       Hac abitus hac et reditus in caelum est piis.
       Ego cur verebor ante condictum diem
       Migrare? vitae quicquid in terris fuit
1380   Anceps, pavendum, lubricum semper fuit;
       Nunc liber animus, omnis exemto metu
       Discriminis, quo tendit in patriam evolat.
       Iul.: Auferte ab oculis pestilentes dypsadas.
       Venena diffundunt et impiam luem.
1385   Abripite in atros carceres et ferreis
       Distenta purpurate virgis viscera.
       Eliminate spiritum execrabilem.
       Art.: Nunc tempus est nos esse veros milites,
       Erigere virtus; arma cum vita cadant.
1390   Moriamur. hoc est fortium. Merc.: Christe adiuva.
       Iul.: Nulla mora faveat. occidant; non sunt mei.

       Scena septima

       Iulianus cum suis, Sallustius

       Iul.: Et, hic triumphet Galilaeus sine vulnere?
       Altumque sustollat caput me Caesare.
       Quin capite plecto?      i, miles et disijce caput.
1395   Curato Sallusti meum illi suffice
       Caput. Sall.: puta factum. Iul.: viden’ sine capite
       Galilaeus! ubi caput tuum Galilaee, ubi?
       An capitis oblitus tui, an in proxima
       Aede latitat? quin nunc abis caput tuum huc
1400   Allatum? an es natus sine capite? quid ais?
       Defende te, vim iace corusci fulminis:
       Ut mutus, ut truncus silet. cedamus hinc.
       Sall.: (redit cum capite Iuliani)
       Quod facere iussus sum facio, substituoque
       Caput imperatoris novo spectaculo
            (Cadit ignis)
1405   Quis hic ignis? unde fulmen? o facinus ferum!
       Servate Numina Iulianum Caesarem
       I, miles iconemque truncam subrue.
       Eo et renuntio parum feliciae.

       Actus quartus

       Scena prima

       Bassianus, Melampus, Milphio

       Bass.: Tu magna sis mater Deorum? daemonum es,
1410   Atque furiarum maxima furia. quin ego
       Tibĭ poplitem ﬂecto, caput aperio, manum
       Exosculor, preces lito, thus offero?
       Monstrum! pedibus es conterendum, calcibus
       Es basiandum, molliendum fustibus,
1415   Pugnis salutandum. hic honos tibĭ convenit.
       Poenas mihi dabis parens alastorum.
       Exdorsuabere, pedibus calcabere,
       In pulveres redigere quae tot ad impiam
       Redegeras insaniam. Peri scelus,
1420   Praestigias lue atque sycophantias.
       Hic cultus est tali Dea dignissimus:
       Ita colere meus debuisset te parens,
       Sed quos honores tibĭ parens non detulit,
       Hos ﬁlius defert;     tuere te scelus;
1425   Defende te, resiste Numen praepotens.
       En ut iaces truncata membris omnibus!
       En ut taces magna domina, Deorum Dea!
       Quin accio chirurgum ut obliget tibi
       Inﬂicta vulnera, quin voco Aesculapium?
1430   I, nunc, superbe gloriare; iactita
       Te maximorum Numinum matrem, tibi
       Iniuriam illatam potenter vindica
       Meque ad tribunal Numinum reum voca
       Damnaque.        Christe vive, Christe Numina
1435   Impura, vana, profana disperde omnia.
       Mil.: Quid hoc video Melampe? quid calcat puer?
       Mel.: Adeamus. Mil.: ecquid hic puer calcas? Bass.: viam.
       Mil.: Quid in via? Bass.: quod subiacet pedibus. Mel.: quid est?
       Bass.: Caenum lutumque. Mil.: ludis etiam? Bass.: serius
1440   Hoc aio non ludo. Mel.: quid est hic fragminum?
       Bass.: Num quatuorvir sum? quid hoc mea interest?
       Mil.: Invisa cur pedibus teris? Bass.: ideo quia
       Invisa sunt. Mil.: vidisse prius oportuit.
       Bass.: An vos habetis in pedibus oculos? mihi
1445   Tantum in capite sunt. sed nec isti sat boni.
       Mil.: Bona verba puer, aut pro merenda pugnum edes.
       Bass.: Non esurio. retinete vobis hanc dapem.
       Mil.: Quidnam parentes sunt tui? Bass.: homines. Mil.: furcifer!
       Non istud interrogo. Bass.: quid ergo? Mil.: quidnam habent
1450   Negotii? Bass.: nunc otiantur ut arbitror.
       Mil.: Pergin’ iocari furcifer? dic serio
       Quinam vocaris? Bass.: ego? quasi id tu nescias?
       Mil.: Imo hercle nescio. Bass.: an tibi est tam labilis
       Memoria? furcifer vocor. sic antea
1455   A te vocabar. Mil.: nebulo. Bass.: sunt ergo mihi
       Duo nomina, nebulo atque furcifer. Mil.: scelus! ego te:
       Sed serio, quae membra sunt haec? Mel.: Numinis
       Alicuius autumo. Bass.: autumas. non Numen est.
       Mil.: Cybele videtur esse. Bass.: non est. Mil.: sed fuit.
1460   Bass.: Deam putas? Mil.: Deam puto. Bass.: si Dea fuit
       Et nunc erit. Mil.: ni fracta foret. Bass.: ergo Dea nec
       Fuit quidem; Deos enim crurifragio
       Quis enecet? Mel.: sceleste fors tu Numen hoc
       Ita sauciasti. Bass.: non fuit Numen. Mil.: fuit.
1465   Bass.: Non fuit. Mil.: an hic non cernis artus Numinis?
       Bass.: Misereor. o triste facinus frangere Deum!
       Mel.: Non fecit hōc impune quisquis fecerit
       Scelus impium hoc. Mil.: non dubito quin tu fregeris.
       Bass.: Ego fregi, ego. Mil.: Deam hanc? Bass.: lutum est merissimum
1470   Non Dea. Mil.: facinus hoc sacrilegum tun’ ausus es?
       Melampe funes: vinciamus hoc scelus
       Pueri.     doceberis Deos contemnere;
       In te seges hodie frangetur ulmea.
       Bass.: Disperde Numina Christe, vive Christe, et me iuva.
1475   Mil.: Videbimus quam sit tuus Christus potens.

       Scena secunda

       Publia, Eulalia, Euphrosina, Iuliana, Eutropia, Iulianus cum suis

       Publ.: Pretiosius nil est pudoris integri
       Pretio; meae comites, mei oculi, oculis meis
       Mihĭ chariores; virginum pudor integer
       Nullis est comparandus unionibus,
1480   Nec ullis est reparandus unionibus,
       Ubi semel est amissus. hinc labore opus.
       Labore si nequeas, cruore protege
       Tuum pudorem. satius est foedam necem
       Subire quam hunc animi nitorem perdere.
1485   Minis quidem nos Iulianus territat
       Fidemque cum pudore nobis turpiter
       Conatur extorquere. sed vel centies
       Vel millies malo mori quam vel semel
       Christo meo sponso meo esse perﬁda.
1490   Euphro.: Non abnuo mori si pudorem non queam
       Aliter tueri. Eulal.: haec vita sordet prae altera
       Illa, beata vita et immortalibus
       Praestante delitijs. Publ.: mori, est lex omnium,
       Paucissimorum autem mori pro Numine.
1495   Eutrop.: O sponse Christe ne tuam me deseras
       Sponsam; mori pro te recuso neutiquam.
       Iuliana: Sed heu mori durum est nimis. Publ.: durum? mori?
       Mori necessum est sit licet durissimum.
       Iuliana: Difficile sanguis funditur. Publ.: pro Numine
1500   Facillimum et suavissimum est, amantibus
       Numen. Iuliana: reclamat corpus. Publ.: animus imperat.
       Ah cura mea, mea Iuliana, cur mori
       Trepidas? viden’ promtissimas has ad necem?
       Vitam beatam terminum ista mors habet
1505   Tolerata pro Christo. Iuliana: ah iuventus impedit.
       Publ.: Sed Christus invitat, daturus praemium
       Pro se necem quisquis subierit fortiter.
       Iuliana: Ah dura sunt nimis ista. Publ.: facilia sunt nimis
       Numinis amanti. nam est facile amori, mori.
1510   Iuliana: O mortem amaram aevo virenti et lugubrem!
       Publ.: Ecquid tyrannum Iulianum sic times?
       Corpus potest solum, nequit tollere animum.
       Deus potest; hunc metue solum et unicum.
       Semel mori est necesse quid mora tibi
1515   Longam creas mortem; pati quod cogeris
       Semel, cito pati satius est, quam sua sibi
       Tormenta producere. dabit vires Deus
       Mori volenti pro Deo. Iuliana: aequa me mones,
       Sed dura. Publ.: non levi labore praemium
1520   Mortalis immortale consequi valet.
       Iuliana: Ergo moriendum? Publ.: si Deus velit, ﬁdem
       Te sic tueri. Iulianus forsitan
       Minabitur tormenta; num negabitis
       Castissimo sponso semel sponsam ﬁdem?
1525   Servare vitam, perdere ﬁdem, quid lucri?
       Nam quae sine Deo vita nobis vivitur
       Mors viva recte aut vita mortua dicitur.
       Tres virgines: Mori, mori vel centies non metuimus.
       Publ.: En Iuliana, sola mortem refugias?
1530   Vanas tyranni sic reformides minas?
       Iuliana: Quod iusseris, non abnuam facere. Publ.: mei
       Vos ergo amores, cura mea, solatium
       Meum; impias minas tyranni spernite;
       Robur dabit caelestis ille virginum
1535   Sponsus, dabit et immobilem constantiam.
       Durate sedibusque vos caelestibus
       Servate, masculoque mortem pectore
       Excipite, si vitam tyrannus impetat.
       Adeste, Iulianus hac forsan via
1540   Est transiturus. regij nos carmina
       Vatis canamus in impios Idololatras
       Progreditur; eccum! voce iam me sequiminor.

       Illis ora pudor turpis confundat, inanes
             Quicunque mentis stipites, pro Dis colunt.

1545   Iul.: Quis iste cantus? siste miles. audiam.
       I, miles atque ut conticescant impera.
       Publ.: Sacris dumque placant picti ludibria trunci
                     Se gloriantur impio facto pios.
               Quicquid ubique Dei sub nomine credulus error
1550                 Honorat, unum quaerat, unum diligat.
               Nam procul astriferi trans ignea moenia mundi,
                     Tu fraena rerum iustus arbiter tenes.
       Iul.: In me canuntur ista. sed num sic fero?
            In Caesarem tun’ haec canere voce improba
1555   Non erubescas? Publ.: Caesar es, sed impius.
       Iul.: Pol faucibus convulsa lingua lueret hoc
       Linguae scelus. sed parco sexui; neque
       Faeminea in poena nomen est memorabile:
       Abite colubrae. Publ.: Christe, regna, vindica.

       Scena tertia

       Iulianus, Ecebolius, Porphyrius, miles

1560   Iul.: Adesto Porphyri, theatrum lusibus
       Hilara tuis atque Galilǣos indue
       Mores. Porph.: lubenter, Caesarum invictissime:
       Novi probe gregis improbi simulamina.
       Simulare, dissimulare, ﬁngere, tegere
1565   Bellissime norunt bifrontes simij.
       Ore aliud et corde aliud inclusum gerunt;
       Sanctissimi volunt videri, esse renuunt
       Nequissimi; (gestu exprimit) crucis typo frontem terunt
       Creberrime; caput ferunt in alterum
1570   Latus reclinatum; dolosa lumina
       Figunt humi, vel ad astra cum gemitu erigunt.
       Crucis ﬁgura ad pectus arctant brachia.
       Illis ﬂuunt verborum ab ore mellei
       Globuli; animo virus tegunt teterrimum.
1575   Iungunt manus cum vota Galilaeo ferunt
       Suo, recurvant poplitem, os streperum movent
       Tali modo.      Caesar vide quam sim pius!
       Iul.: Pulcherrime. melius nequiret exprimi
       Gentis nefandae cultus execrabilis.
1580   Sic perge Porphyri; nimiopere gaudeo.
       Porph.: Mystas habent hi sacrilegi nequissimos.
       Clamore complent templa contentissimo
       Boant ad aras Stentori parissimi.
           Pater, Pater precamur, exaudi preces
1585   Pater tui te deprecantur ﬁlij.
           Sed Christianus esse volo, quaeso domine
       Me fontibus lustra sacris et sordidi
       Absterge labes pectoris; totus laver:
       Ne lustricum fontem mihi cupido neges.
1590   Eceb.: Fiet satis precibus: aquam huc ferte propere
       Ut sordidatum pectus undis eluam.
           Sed num tuis de sceleribus, mi homo, doles?
       Porph.: Quam maxime. Eceb.: patrare vin’ haec denuo?
       Porph.: O minime. Eceb.: eris Christicola deinceps? Porph.: optimus.
1595   Eceb.: Agnoscis unum Numen? Porph.: imo etiam decem.
       Eceb.: Erisne defensor crucis verus? Porph.: ferus.
       Eceb.: Erisne temperans? Porph.: aquae praesertim. Eceb.: eris
       Iniurijs oblitterandis promtior?
       Porph.: Promtissimus. Eceb.: amans pacis? Porph.: et amantissimus.
1600   Eceb.: Erisne patiens verberum? Porph.: si argentea
       Sint, maxime. Eceb.: parcus cibi? Porph.: potissimum
       Cum non sapuerit. Eceb.: erisne vigil? Porph.: ut plurimum.
       Eceb.: Nosti precari? Porph.: etiam imprecari. Eceb.: num dies
       Festos coles? Porph.: ut nemo superet me otio.
1605   Eceb.: Legemne servaturus es decemplicem?
       Porph.: Quid ambigis? Eceb.: quod nomen induam vis tibi?
       Porph.: Lostotropus. Eceb.: teneo. ergo mi Lostotrope
       Inﬂecte poplites, manus iunge et caput
       Demitte, sacris amnibus te perluam.
1610   Attende nunc: irroro lustrales aquas.
       Porph.: Iam Christianus sum. Iul.: mihĭ perplacent
       Hae fabulae. Porph.: mihĭ displacent haec fabulae;
       Iam Christianus sum. Iul.: iocari quo minus
       Videris, hoc magis iocaris Porphyri.
1615   Porph.: Iam Christianus sum; iocari desij.
       Iul.: Es maxime: quia fonte sacro tinctus es.
       Porph.: Atque meliore Numinis vi concitus.
       Iul.: Vix Numen illud pectore capis; sic tumet.
       Porph.: Iam Christianus sum; omnis hinc abest iocus.
1620   Iul.: Bellissimus Porphyri homo es et lepidissimus.
       Porph.: Sum Christianus, pereat omnis Iupiter.
       Iul.: Es Christianus, quis neget, lectissimus.
       Porph.: Tu Christe vive, perde falsa Numina.
       Tu Numen es, verus Deus es et unicus,
1625   Tu me gregi aggrega tuo licet impium.
       Iul.: Ni te teipso rectius nossem, omnia
       Haec serio tibĭ facta, dicta dicerem.
       Porph.: Et diceres rectissime. sum serius,
       Sum Christianus, Christianus sum; tua
1630   Contemno Caesar iussa, Christi iam sequor.
       Iul.: Lusum sat est Porphyri. age nunc, et pristinum
       Assume Porphyrium; teipsum indue iterum.
       Porph.: Non induam quod exuisse gaudeo.
       Nec perpetrabo denuo quae saepius
1635   A me fuere perpetrata turpiter.
       Iul.: Te serio loqui putabunt plurimi.
       Porph.: Et imo vero, serio Caesar loquor.
       Eceb.: Tu Christianus Porphyri, tu haec serio?
       Porph.: Et centies et millies ista repetam:
1640   Sum Christianus, falsa sperno Numina.
       Eceb.: Aut ludit aut insanit hic homo mobilis.
       Porph.: Nec ludo nec insanio, Christum colo.
       Iul.: Deos negas? Porph.: et pernego. Eceb.: Iovem eieras?
       Porph.: Et execror. Eceb.: renuntias Apollini?
1645   Porph.: Apollini totique plebi Acherunticae.
       Eceb.: Quis hic novus furor? Porph.: furere iam desij.
       Eceb.: Quo fascino caeceris? Porph.: oculos aperuit
       Bonus Deus quos hactenus clausi impie.
       Eceb.: Galilaeo honorem tribuis? Porph.: huic ipsissimo;
1650   Iste Galilǣus omnium iudex erit.
       Eceb.: Quae saga pectus implicata viperis
       Convertit animum, et ora quae maenas movet?
       Porph.: Aethereus est qui verba format spiritus.
       Iul.: Redi, et redibit Numinum et meus favor.
1655   Porph.: Iste favor est odium; alijs ita faveas.
       Iul.: Quousque abuteris mea clementia?
       Futilia tandem verba tempore desine.
       Porph.: Mihĭ crede Iuliane frustra perfuris.
       Deum colo, Christum colo, Deos eiero.
1660   Id millies audire gestis? millies
       Dicam. Iul.: ista perseveras? Porph.: constantissime.
       Iul.: Impie sacriﬁca, vel peristi funditus.
       Porph.: Deo sacriﬁco, Deos abominor, execror.
       Eceb.: Saltem verere supplicia quae iam dabis,
1665   Iovem nisi optimum atque maximum colis. Porph.: optimus
       Et maximus mihĭ Christus est, hunc ego colo.
       Eceb.: Christum eierato. Porph.: citius eieravero
       Vitam meam, meam et salutem quam meum
       Christum, salute qui mihĭ mea charior.
1670   Eceb.: Perire vis? Porph.: iuvat perire, dummodo
       Ita peream, ut perire cessem et vivere
       Exordiar. Eceb.: vesane furor hic est, Dijs
       Magnis facito. Porph.: non facio; pro Dijs nihil
       A me impetras. pereant lutosa Numina
1675   Tua. pereant quae foeda, quae fallacia
       Quae vana, quaeque nulla sunt: pereant male;
       Christum colo. Visne repetam? Christum colo.
       Iul.: Pol facinus hōc ulciscar atroci malo,
       Laxabo supplicijs viam dirissimis.
1680   Porph.: Deprome quod cruentus abscondit furor,
       Non ﬂectis. Iul.: itane bulliens olla sapiat?
       Porph.: Surdo haec canis. Eceb.: supplicia vicina haud times?
       Porph.: Stultum est timere quod beatos efficit.
       Eceb.: Temere facit quisquis pericula appetit.
1685   Porph.: Timide facit quisquis pericula aufugit.
       Iul.: Nimium moror. frangenda contumacia est,
       Per mille vulnera impium evomet animum.
       Abripite carcerique mancipate; cras
       Poenas dabit contemtor excors Numinum.
1690   Ita ferietur ut mori se sentiat.

       Scena quarta

       Iulianus cum suis, Eusignius

       Iul.: Di superi et inferi! itane passim irrideant
       Divorum honores, iura ter sanctissima?
       Prodite caedes, saeviat ferrum, rogi
       Grassentur, et luem nefandam exterminent.
1695   Latibula vestigate et excutite feras.
       Extrahite captas supplicijs condam hunc diem,
       Cruore Christiadum Deos placavero.
       Duc agmen Eusigni, et omnes quos domi
       Forisque Galilaeos repereris ad meum
1700   Tribunal adducas. luent amentiam
       Haec sordida illuvies, capitaque Acherontia.
       Eusig.: Haec Imperator imperes? non pareo.
       Iul.: Tun’ Imperatori resistas? non fero.
       Eusig.: Te Caesarem ut miles ducem colo meum,
1705   Sed daemonas ego Christianus non colo.
       Iul.: Hoc age quod impero tibi. Eusig.: quod imperas
       Atrox, iniquum, triste, crudele, impium est.
       Non pareo. Iul.: parere te ﬁducilis
       Docebo. Eusig.: canos Imperator num meos
1710   Vides? solo vixi satis, Christo mori
       Poloque iam minime recuso; vivere
       Mihĭ Christus et mori lucrum. sub avo tuo
       Stipendium merui, optima fama. ﬁdem
       Ducique et Deo ﬁdam tot annis praestiti,
1715   Iam plenus aevi turpiter primum hanc negem?
       Iul.: Persistis Eusigni? furere non desines?
       Eusig.: Non occupat sanum furor; te ille abstulit
       Tibi, et in profundos merget orci carceres.
            O Magne Constantine quam tuus nepos
1720   Degenerat a te? nam tibi pio impius,
       Placido tibi crudelis est haeres. ﬁdem
       Tuam negat, mores tuos calcat, decus
       Tuum suis it obrutum dedecoribus.
       Iul.: Impune talia te putas effundere?
1725   Venerabiles canos tuos atque senium
       Maturrimum revereor, et benefacere
       Cupio tibĭ; per istum Iovem qui perspicit
       Mentem meam atque sensuum abditissima,
       Aevi tui me miseret. Eusig.: haud utor tua
1730   Tyranne misericordia. Iul.: patientia
       Haud decet abuti sic mea et clementia.
       Dimitte fastum et tempori expergiscere.
       Eusig.: Velli prius me frustilatim sivero.
       Iul.: Tam nihil apud te mea valere monita?
1735   Eusig.: Vox Numinis apud me valet quam plurimum.
       Tyranne non obedio; frustra mones.
       Iul.: Calumniam me Hercule lues: malum male
       Perdam. Eusig.: bonus nunquam potest perdi male,
       Nec perditur, quacunque morte perditur.
1740   Hoc pulveri debetur, animus aetheri.
       Iul.: Lingae hanc proterviam mala morte redimes.
       Eusig.: Non timeo Iuliane mortem, libero
       Haec ore pronuntio, nec audio minas.
       Tu Iuliane patriae, ﬁdei, Dei
1745   Ipsius es desertor hostisque impius.
            Consurge Constantine redivivus, tui et
       Nepotis impios furores vindica:
       Totius orbis regiam, praedam sui
       Ducit furoris, tu furorem comprime.
1750   Iul.: Bestia quid ais? hocne voluit mea lenitas?
       An quia ego placidus, ideo tu es factus ferox?
       Non differo sententiam. caput impium
       Revellat a cervice ferro carnifex.
       Ubi suasio nil proﬁcit, nil lenitas,
1755   Severitas et rigor oportet occupent.
       Omnia licebunt improbis, tantum nefas
       Si nunc multum hinc auferat tantus reus.
       Maioră scelera semper accersit minus.
       Punita crescit noxa ramosa lue,
1760   Quid faciet impunita? vix unquam scelus
       Solet essĕ sterile. culpa, maiorem minor
       Procreat: et illam parturit, dum istam parit.
       Perimatur ergo ab inﬁmis radicibus.
       Satel.: En, Imperator, dictum, factum. Iul.: hoc illud est
1765   Galilaei nebulonis caput? pfui! i, nunc impie
       Et disce tuo Imperatori non obloqui.
       Augustos quisquis contemserit, ita pereat.

       Scena quinta

       Lucianus, Philaemon

       Luc.: De Iuliano omnia loquuntur compita,
       A voce vix muti abstinent, nemo omnium
1770   Prae Iuliano est adeo famigerabilis.
       Salve Philaemon. Phil.: tibĭ salus sit plurima.
       Luc.: Quid fers novi? Phil.: unum hoc, quod nihil novi. Luc.: nihil?
       Quid Imperator? num quiescit? Phil.: neutiquam.
       Sed nil novi hōc est. militem primum decem
1775   Centumque natum annos rapi vidi ad necem.
       Luc.: Hominem tot annorum ad necem? Phil.: ad necem et ut puto
       Innoxium. Luc.: o si Iuliane o si tuis
       Nequissimus Apostata perires iussibus.
       Sed cavĕ ne ubi alte ascenderis et alte ruas.
1780   Phil.: Cavĕ ne quis arbitretur hic os liberum.
       Luc.: Soli sumus; nec musca nos hic impedit.
       Ah! quot sepulta saepe premo suspiria:
       Tandem dolori fraena laxabo meo.
           Idoliane, Iuliane, Apostata,
1785   Perge modo perge Christi oves discerpere,
       Fatalis orbi draco, lues spurcissima,
       Perge modo, discerperis et tu quoque stygis
       A ﬂammeis draconibus. Phil.: vix nutrijt
       Orbis luem funestiorem hoc Caesare.
1790   Luc.: Forma ipsa latitantem arguit tyrannidem.
       Quid prona cervix, turpe menti gausape
       Hirquina barba, subsilientes quid humeri,
       Quid oculus errans atque furiose intuens
       Pes instabilis et risus effraenatior
1795   Oris etiam ridicula conformatio?
       Ecquid caput nutans, manus iactans, gradus
       Saepe varians, sermo haesitans quid sibĭ volunt?
       In pectore latentem exhibent tyrannidem.
       Phil.: Non latitat amplius tyrannis, prodijt
1800   Pridem, macellum totus orbis improbo
       Huic victimario est. Luc.: quibus non carpitur
       Nominibus? huic chimaera multiformis, huic
       Pisaeus, Adonaeus, hircus huic, Cercops brevis,
       Huic purpuratus simius, talpa huic loquax,
1805   Huic nominatur litterio Graecanicus,
       Tauricremus illi; mille sortitur notas
       Infamiae, turpissimus hic Apostata.
       Phil.: Et iure; nec vox ulla tecta sufficit
       Sat explicare Iuliani facinora.
1810   Crudelis, audax, contumax, primi appetens
       Iuris, secundi nescius, superi boni!
       Quam saepe magna ingenia proiecit furor?
       Luc.: Quis iuvenis illo sanctior fuit? quis est
       Iam illŏ scelestior? o vices evanidas!
1815   Non ille saturatur rubenti civium
       Torrente, non iam subruto tot virginum
       Pudore; in ore illi mel est, sed est cinis
       Ferrumque vastitasque sanguisque in animo.
       Phil.: Virtute falsa contegit verum scelus:
1820   Illi placet vultus bonus, pectus malum;
       Os mite, mens immanis; explicata frons,
       Sanguine natans animus. ruinam lugubrem
       Orbis trahet ni diribitrix Dei manus
       Orbi ferat opem, Caesari necem inferat.
1825   Luc.: Caelicolae olympum moenibus circumdate.
       Nam regna postquam cuncta sub regnum suum
       Subegerit, caelo admovebit machinas.
       Phil.: Iam conticesce: en arbitros a Caesare!

       Scena sexta

       Flamines, Sallustius, miles

       Dialis: Me voce praeeuntem pie vos sequiminor:
1830       Apollo pater, Apollo Numen inclytum.
       Salve, tuas sternimur ad aras supplices.

       Flamen solus: Apollini patri, magno Deo, Sandaliario, Caelispici, Granno, med-
       ico, Palatino, Sosiano, Tortori, propugnatori, conservatori, conservatori Augus-
       torum, Monetali, Praestanti, Sancto, Paciﬁco, Tutelari Iulianus Augustus Impera-
       tor haec supplex mittit munera rogatque quo fato sit concessurus fatis.

       Pro nulla vox. Apollo Pater, audi preces.
       Audite responsum Dei.      Necdum ulla vox!
1835   Apollo, Apollo Numen audi supplices.
       Obmutuit. nefas! simul precemini.
       Omnes: Apollo, magnum Numen audi supplices.
       Dignare responsis Apollo supplices.
       Apollo: Me putri temerant vicina cadavera tabe,
1840            Exosos procul hoc cineres dispergite fano.
       Dialis: Dij Deaeque quod cadaver inquinat
       Locum? Sall.: renuntiemus isthaec Caesari.
       Dialis: En ipsus in tempore venit.


       Scena septima

       Iulianus, Flamen Dialis, Sallustius, Bassianus, Theodorus, Theodorophylax

                                 Iul.: Quid nuntij
       Adfertis ex Daphnide. cupido me tenet
1845   Diuturnus huius audiendi oraculi.
       Dialis: Vive Imperator; nuntium ingratum fero,
       Sedem suam temeratam Apollo questus est
       Vicinioris sordibus cadaveris.
       Iul.: Suboleo quod Apollo cadaver horreat.
1850   Babylam e lue Galilaea abarceri cupit.
       Arcebitur. Galilaea gens id auferet
       Iussu meo. vos ad tribunal sistite huc
       Pueros. dabitur actio. adolescens Caesari
       Insultet? hoc Caesar ferat? iam sentient.
1855   Sall.: Adsunt vocati Caesar. Iul.: et vos, Numina
       Quae deprecatur orbis, aspernemini?
       Bass.: Unum Imperator Numen est. Iul.: ni plura mox
       Colas, peristi. Bass.: pro Deo peream modo,
       Nunquam tamen peribo. Iul.: novi argutias
1860   Quas occinunt stulti parentes liberis.
       Vin’ eculeum gustare? sacriﬁca puer.
       Et quod patrasti in Numinum matrem nefas
       Non puniam. Bass.: frustra es. Deo uni sacriﬁco.
       Iul.: Tu gratiam contemtum eas, spernas opes?
1865   Meliora, mi adolescens; tui me plurimum
       Miseret, tibi consulo, tibĭ faveo plurimum.
       Bass.: Nec hac nec illa vincor arte; tam minas
       Contemno quam palpum. manus non do. Iul.: Dijs?
       Iam iam faces videbis et ferrum et rotas.
1870   Bass.: Nihil timeo; cruciatuum horreo nihil.
       Iul.: Nihil timere aetatis est vitium tuae.
       Bass.: Tuae, minas iactare cum frigent preces.
       Iul.: Mittere virgarum brevi in vindemiam.
            Alterne Sallusti luit poenas suae
1875   In me proterviae? canere num desijt.
       Sall.: Actum agimus Imperator; omnia irrito
       Molimine cadunt, ipsa pertinacia
       Est hoc genus hominum; nihil eculeum, nihil
       Rotas, nihil tunicas molestas, nil feras
1880   Nil pectines, nil forcipes, nil stipites
       Nil carceres, nihilque torcularia
       Ducunt, canendo perferunt dirissima.
       Videtur illis esse ludus ipsa mors.
       Puerum hunc vides, distractus est, concisus est,
1885   Laceratus est, sunt fricta testis vulnera,
       Sed nec doloris ullius signum dedit,
       Nec supplicem se praebuit, nec desijt
       Te Caesarem cantu suo proscindere;
       Quo tortus est magis, eo magis ipse cecinit.
1890   Iul.: Praestigiatores, lues Acherontica
       In capita regum impune vobis ludere
       Liceat? vereri, faxo, discas Caesarem.
       Theod.lax : Theodore constanter. tyrannum ne audias.
       Theod.: Idola pereant, ora pudor illis notet
1895   Quicunque glabros stipites pro Dis colunt.
       Sall.: Has usque et usque iactitat voces, neque
       Silentium persuaserint vel ungulae.
       Iul.: Experiar an possit aliquid mea lenitas.
       Theodore, mi Theodore pervicaciam
1900   Hanc mitte, concilia meam tibĭ gratiam.
       Sall.: Vide quis hoc roget; Imperator te rogat.
       Theod.lax : Audisne blandientis astus? despue.
       Theod.: Te saevientem non metuo, iamque metuam
       Te blandientem? robur a Christo meo
1905   Maius mihi est quam censeant idololatrae.
       Iul.: Nullosne sensisti dolores cum ﬂagris
       Conciderere? Theod.: mitigavit hos mihi
       Iuvenis, meum qui sepsit et sepit latus,
       Vulneraque siccat linteo blandissimo.
1910   Iul.: Figmenta sunt, puer, et aniles fabulae,
       Aut est Deorum in te favor clarissimus.
       Theod.lax : Excipe cachinnis Numinum faventiam.
       Theod.: Itane? favore stipitum ego nil senserim?
       Apage Imperator cum favore hoc Numinum.
1915   Idola pereant, falsa pereant Numina.
       Iul.: Audaciam in puero! iuventae vel tuae
       Theodore parcas, teque servando tuos
       Serva puer miselle. Theod.lax : persta fortiter
       Miserum esse te nega. Theod.: beatum me assero,
1920   Miserum hunc, Dijs quicunque falsis supplicat.
       Iul.: Theodore parco sanguini et ﬂori tuo,
       Tu modo Deos agnosce, et agnitos cole.
       Ornabo te laetissimis honoribus,
       Augebo gazis; insuper magnos Deos
1925   Polliceor in te leniori Numine.
       Theod.: Velim mihi isthaec ore promittant suo.
       Iul.: Sine voce sunt. Theod.: cur ergo trunco sacriﬁcem?
       Iul.: Tollite, rapite, mactate sceleratissimum.
       Tu talia in Deos? puer? discerpite.
1930   Sall.: Actum agimus Imperator, hic vis nihil aget;
       Galilaea gens cervicis est durissimae,
       Non vincitur et sed efferatur supplicijs,
       nos vincimur et exponimur ludibrio:
       Plus laudis inde Christiani colligunt;
1935   Infantibus ab ipsis triumphamur, aliud
       Ni moliamur, liberos hosce pueros
       Patiare Caesar esse. Iul.: gratiam in tuam
       Iam cedo Sallusti. Sall.: ite nunc, gravissima
       Tormenta passuri, si rei redibitis.
1940   Pueri ambo: Nos Christe serva; Christe vive; vicimus.
       Sall.: Irrisionibus, Imperator, acerbius
       Multaveris Galilaea monstra quam ﬂagris.
       Et commode. pridem rogarunt Caesari
       Iniurias queri suas. Iul.: voca illico.
1945   Illi ﬂeant, ridebimus nos affatim.



       Scena octava

       Iulianus, Albanus, Eleuterius, Eutropius, Desiderius

       Omnes: Salve Imperator. Iul.: quid, salus? piaculum:
       Lex vestra neminem salutandum imperat.
       Alban.: Infanda perpessi sumus. Iul.: vestrum est pati.
       Eleu.: Iniurijs afficimur heu creberrimis.
1950   Iul.: Iniurias non vindicare iubemini.
       Eutrop.: Succurre Caesar et opprimentes deprime.
       Iul.: Vestra vetor lege, alteri ius dicere.
       Alban.: At cuncta nobis auferuntur a tuis.
       Iul.: Rectissime. nil possidere vestra lex
1955   Vos iubet. Alban.: at alere nos vetamur hoc modo.
       Iul.: Novi probe; contemnitis praesentia.
       Alban.: Vel vivere liceat. Iul.: alibi vos vivitis.
       Alban.: Resiste quaeso Auguste nos lacerantibus.
       Iul.: Scio malum vos pro malo non redditis.
1960   Eleu.: At innocentes caedimur. Iul.: genam alteram
       Praebere cum percussus es, sacra lex docet.
       Alban.: Vestem quoque impune rapiunt plagiarij.
       Iul.: Tunicam quoque dare convenit, si pallium
       Quis diripiat; ita Galilǣus vos docet
1965   Vester. Alban.: tuere Caesar a tot hostibus.
       Iul.: Hostes amare vestra lex iubet et prece
       Crebra iuvare vel inimicos imperat.
       Ite o boni, vestrasque leges discite,
       Leges ineptas, somniorum somnia.
1970   Omnes: O vindica Numen tuorum iniurias.
       Iul.: Exasciata est fabula haec. redeant modo,
       Sententiam quam non volent hinc auferent.
       Dente lacesabo non cachinno has viperas.

       Actus quintus

       Scena prima

       Iulianus cum suis, Sallustius, Iulianophylax

       Iul.: In Persidem transferre bellum cogito,
1975   Et ferro subiugare orientis barbaros.
       Quicquid renascens, quicquid emoriens dies
       Collustrat: orbe quicquid immenso iacet
       Mihĭ serviat uni. ut quidlibet ferias meum
       Sit vulnus, unique pereat quicquid perit.
1980   Persas adibo, cuncta coniurent licet
       Trepido tumultu regna, etiamsi Gadibus
       Iungant remotis Memnonis reges opes
       Etsi Cheruscos alteros Memphis trahat.
       Favete Di superi, inferi, medioxumi.
1985        Sallusti adesto, vos adeste caeteri.
       Certos quam primum nuntios dimittite
       Qui Numinum responsa bello postulant,
       Oraculisque docti mihĭ renuntient
       Num sit perseverandum bellum in Persidem.
1990   Delphos, Delum ac Dodonem, et si quae caetera
       Oraculorum notae sunt sedes, petant.
       Sall.: Ibunt quam primum Caesar invictissime.
       Iul.: Hoc primum. miles deinde colligendus est
       Ut sexaginta numerus aequet millia
1995   Et quina. Sall.: aequabit Caesar Augustissime.
       Iul.: Hoc alterum. Priscum deinde ac Maximum
       Accersiri cura, mihi in castra comites.
       Sall.: Accersientur, Imperator, ut iubes.
       Iul.: Vae tibĭ Galilaee, vae tibi si rediero
2000   E Persia victor (rediturum me favor
       Sperare Numinum iubet) tibi inferam
       Alijs debellatis bellum et vincam Dijs
       Iuvantibus. Iul.lax : tun’ haec ore impio in Deum?
       Parce Deus. et tu spondeas tibĭ reditum?
2005   Resipisce Iuliane dum vivo licet.
       Iul.: Quam paenitet fuisse Galilaei asseclam.
       Adhuc meus pro Galilaeo oggannit animus.
       Sed cede pietas impia, nihil hic loci est.
       Iul.lax : Non hos animi stimulos, nugas puta, ultimum
2010   Monent. Iul.: recedite paullisper, vacet arbitro
       Locus, mecum ipse bellum solus exputem.
            Quis iste Galilaeus qui mihĭ resistere
       Aut velit aut possit? Iul.lax : o nimiam superbiam!
       Tu fortior Deo, te non vincat Deus?
2015   Iul.: Quis iste Deus, in furca quondam pendulus.
       Iul.lax : Sceleste! sic ex orco liberatus es.
       Iul.: Diu satis aniles has fabulas mihi
       Persuasi veras. Iul.lax : amens! esse veritas
       Desierit vera? Deus coeperit esse impotens?
2020   Iul.: Potentia colo Numina. Iul.lax : caenum sunt tua
       Nefanda Numina sunt lutumque merissimum.
       Iul.: Haec orbis me duce colit. Iul.lax : orbem te duce
       Ad orcum rapiet ultrix ira Numinis.
       Iul.: Astris transcribar post fata. Iul.lax : inferis; nisi
2025   Deum colas unum. Iul.: plures colo Deos.
       Iul.lax : Stultissime, impijssime. tandem tuae
       Da ﬁnem Iuliane contumaciae;
       Deum reliquisti, redi ad Deum; unus hic
       Non deseret, quem caeteri omnes deserent.
2030   Vicinum exitium certo certius scias.
       Iul.: Impendere exitium Persis nil ambigo.
       Iul.lax : Tibi impendet superbe, te feriet nisi
       Caveas. Iul.: hostes periculum caveant mei.
       Persisto, Persis victis Galilaeos novis
2035   Adoriar machinis, tollam luem improbam.
       Iul.lax : Perire vis, et iam peribis, sed tuo
       Malo peribis atque culpa non mea.
       Ego ille sum qui te monebam iugiter,
       Tu me monentem negligebas iugiter.
2040   Et nunc etiam monere te non desino,
       ut Numen eiuratum adores denuo.
       Nec desinam monere te, iuvare te
       Licet in vicem non desinas fugare me.
       Perire vis, tuo peribis crimine.
2045   Iul.: Nil muto: vae Galilaeis omnibus meum
       Post reditum e Persia, vae Galilaeo, illius
       Fana profanabo omnia; vix illi locus erit
       In orbe. Iul.lax : haec linguae tela mittas in Deum?
       Cavĕ, scelus, cavĕ telum quod sanguis imbuet
2050   Tuus. tamen necdum monere desinam.
       Iul.: Tamen necdum tibĭ refragari desinam.

       Scena secunda

       Libanius, Quirinus

       Lib.: Quousque tandem sordidissima natio
       Habere despicatui et proscribere
       Deos sinetur arbitratu pro suo?
2055   Di Iulianum sospitent, fortissimum
       Heroa, Di fortunent in Persas iter.
       Cavete Christiani indē si redierit,
       vos ad Acherontem abibitis; mare
       ferrum, ﬂammae vos haurient; condemini
2060   vivis in tumulis; belluarum vos famem
       saturabitis, illarum sorbendi rictibus.
            Sed quis gradum illinc fert contra? Galilǣus est,
       Nisi me fallo. Galilaeus est certo, mihi
       De facie notus. incessu quoque proditur.
2065   Eo, alloquor. salve, mi homo. Quir.: salus tibi.
       Lib.: Dic obsecro quid fabricat nunc ﬁlius
       Fabri? Quir.: Loculum pro Iuliano Apostata.
       Lib.: Tun’ argutari mastigia? cavĕ rem malam.
       Quir.: Tantum nefas, si, quod quaeris, respondeam?
2070   Interrogando tu iocatus es, et ego
       Respondendo. et fortassis abfuit iocus
       Responso. Lib.: Iulianus in pugna cadat?
       Quir.: Hominem esse censeo qui mori possit. Lib.: mori
       Vos ille docebit si redierit. Quir.: si redierit.
2075   Lib.: Ain’ periturum? Quir.: forsan ille solus est
       Invulnerabilis et immortalis? Lib.: mori
       Disces. Quir.: mori didici, cum coepi vivere.
       Lib.: Mori cogeris. Quir.: hic nulla vi opust. volo.
       Lib.: Loculum implebis quem Iuliano dictitas
2080   Tuo a fabro fabricari. Quir.: non ago quo loco
       Cadaver putreat, sed ago, quo vivat animus.
       Lib.: Di te in crucem pessume agant; apage. Quir.: nec crucem
       Recuso. at caveat Iulianus ne in suum
       Caput casura tentet. Lib.: apage verbero.
2085   Quir.: Cedo cum ita me valere iubeas. Lib.: par pari
       Hic homo retulit, iocum argute solvit ioco.
       Argutijs parco non parsurus homini.
       Ingenio est hercle non illepido.        at despuo,
       Ne vox omen habeat. eo ut ipsi nuntiem
2090   Haec Iuliano, indubie sub pectus facem
       Subdam, in Galilaeos ut furat crudelius.

       Scena tertia

       Flamines, Iulianus cum suis, Procopius, Priscus, Erebophylax

       Dialis: Mox Imperator aderit. huc aram illico.
       Dis vota nuncupabit ut annuentibus
       Illis in Persidem contendat prospere.
2095   Suum dabit feralem reditum plurimis.
       Multum cruenta Christianis imminet
       Tempestas, omnis in eorum desaeviet
       Procella caput. sed eccum, iam Caesar venit.
       Iul.: O me beatum, o Caesarem, o Agamemnonem!
2100   Ducum o tyrannum, o consulem, o Regem, o Deum!
       Vix bene quod intra pectus exundat, capit
       Gaudium animus, responsis arrectus novis.
       Oracula reditum promittunt omnia
       Felicem: ob hunc Deum favorem, ego Caesarum
2105   Nepos et orbis rector, Hectoreum genus,
       Augustus Imperator et terror ducum.
       Per stemma iuro hoc capitis, hoc sceptrum Imperi,
       Deosque testor, ubi rediero ex Perside
       Galilaea monstra perdam usque ab radicibus:
2110   Una ruina eliminabo devotum gregem.
       Prisc.: Virtutis est si saevias in impios.
       Iul.: Ego Iulianus, ego stirpem execrabilem
       Omnemque hanc anguium propaginem, aequore,
       Ferro, igne, bestijs, cruce, modis omnibus
2115   Perdam, secabo, uram, necabo, dividam
       Trecentas in noxia corpora formas necis,
       Camposque sepeliam insepultis ossibus.
       Prisc.: Ut orsus es sic perge. cavĕ te emolliant
       Quales ubique trahuntur alto pectore
2120   Gemitus. nega aurem fata deprecantibus,
       Suspiria refuta: repelle lacrymas,
       Insta, coge, crucia, neca. Iul.: memorem mones.
       Hierosolymis theatrum caedi construam
       Ut ibi plectatur unde proserpsit lues
2125   Infanda, pro Năzareno illo Venerem Deam
       In fanis collocabo, Galilaeo exule.
            Nunc huc adsis, Procopi. Procop.: Auguste pareo.
       Iul.: Efferte purpuram. te Procopi novo
       Decorabo vellere. Procop.: me, Imperator praepotens,
2130   Me purpura? Iul.: te. neque reluctari licet.
       Procop.: Ego tantam in me molem? Iul.: quae forti convenit.
       Procop.: Ego audiam regni praedo? Iul.: mentem meam
       Audi; ideo te nunc purpura convestiam,
       Ut si Mars Parthicus funus videat meum,
2135   Tu post me purpuratus princeps imperes.
       Huc purpuram.         vide Procopi purpura
       Te tantum decorabit quantum tu purpuram;
       Vir esto. virtus delectatur arduis
       Cadit in plano, resurgit in praecipitio.
2140   Procop.: Vellem Caesar ut huic, cui dedisti purpuram
       Dedisses virtutem decorandi purpuram.
       Iul.: Procopi dura. virtutem novi tuam:
       Illam pridem haec ambiverunt insignia.
       Exercitum nunc tu revise; subsequar
2145   Procop.: Factum puta magne Imperator, quod iubes.
       Iul.: Quid in oriente barbari gerant, volo
       Discere, quo Prisce nuntio istud resciam?
       Prisc.: Pare⟨o⟩ Imperator; nuntium dabo prosperum,
       Genium evocabo Lethaeis ex sedibus
2150   Qui cursu ventorum vincat talaria.
       Iul.: Placet consilium; quem dicebas, evoca.
       Prisc.: Erebophylax, Erebophylax, Erebophylax,
       Huc ocius. moraris? celera. nondum ades?
       Ereb.: Adsum quid me vis? Prisc.: illico orientis plagas
2155   Propero volatu adi et explora penitissime
       Quid rerum agatur illic, dein ad nos redi.
       Cave moras. Ereb.: pareo et orientes mox peto.
       Prisc.: Huic Iuliane Pegaso, omnis Persia
       Lustrabitur, reducem videbimus brevi.
2160   Iul.: Interibi in aliorum caput comitia
       Celebranda sunt, mi Prisce, meo te consule.

       Scena quarta

       Macharius, Higinius, Lucianus, Serenus, Eusebius, Albanus, Philaemon,
       Pigmenius, Quirinus, Eleuterius, Eutropius, Desiderius

       Mach.: Ite, ite iam profusiores lacrymae,
       Dudum repressae prosilite largius.
       O tempora, o mutationes temporum!
2165   Higin.: O Iuliani perﬁdam tyrannidem!
       Luc.: O Iuliani sacră sceleratissima!
       Seren.: O Iuliani vota crudelissima!
       Euseb.: O Caesaris tristes nimium minacias!
       Phil.: O ferrum nostris mergendum cervicibus!
2170   Pig.: O ﬂammas nostro nutriendas sanguine!
       Quir.: O et cruces nostro gravandas corpore!
       Eleu.: O et feras nostris pascendas carnibus!
       Alban.: O nostris saevitura tormenta artubus!
       Desid.: O improborum nimiam pervicaciam!
2175   Eutrop.: O Numinis nimium longam indulgentiam!
       Mach.: Eheu quibus mersamur usque ﬂuctibus?
       Dies amara, noctis umbra amarior.
       Nec ﬂere permissum, neque colloquijs frui
       Impune; illic caedes, inerrat hic metus.
2180   Sepulta vix licet eruere suspiria.
       Terrae negantur et negantur aequora.
       Nusquam licet tot in locis esse in loco:
       Tantum incubat premitque virtutem scelus.
       Phil.: Ubi quies nobis quaerenda est, ubi patria?
2185   In patria exules, domi haud domi sumus.
       Desid.: At sic inopem aemulamur in terris Deum:
       Sub capite cruento delicata sit manus?
       Non convenit. Christum sequamur nos ducem.
       Higin.: Sed horum quis ﬁnis, quis irae terminus?
2190   Cruore prolutus leo stragem novam
       Caedemquĕ frendens edet imbelle in pecus.
       Quir.: Iam totus ira fervet et morsus parat;
       Resuscitabit carniﬁcinae incendia
       Ubi victis Persis sospes redierit. Luc.: simul
2195   Omnes, macello destinavit impius
       Draco, quod Hierosolymis iam iussit extrui.
       Mach.: Suspirijs, lacrymis, precibus, ieiunijs
       Flectenda est ira Numinis, ne reliquias
       Vel tenues istas Christiani sanguinis
2200   A Iuliano Idololatra immanissimo
       Patiatur conculcari tam crudeliter.
       Vocate mecum in vota propitium Deum.
            Benigne rector, orbis clemens arbiter
       Tutela praesens ﬂuctuantis raticulae.
2205   Sonant procellae, fervet iratum mare,
       Et mole vasta funditus ﬂuctus ciet,
       Nec solitus horror incubat fessae rati.
       Tuere vindex hasce reliquias tuas
       Tuaque dextera, tuoque Numine
2210   Validosque ﬁrmatosque fac in pericula.
       Audi gementum lacrymas, audi preces.
       Omnes simul: Miserere, miserere gregis o pastor tui.
       Mach.: Et tu salutis ara mater Numinis,
       Tuum serena vultum et propius aspice
2215   Ut puppis omni decore populato natet,
       Instabilis aestus inter et caeli minas
       Convulsa, destituta subducto die;
       Exitium nostrum Iuliano ludus est.
       Audi gementum lacrymas, audi preces.
2220   Omnes: Miserere, miserere gregis o pastor tui.
       Mach.: Furibundas Iuliani voces comprime,
       Truculentas Iuliani vires obtere,
       Metuendas Iuliani sicas destine,
       Succurre Numen, succurre labascentibus.
2225   Iam nostris incumbit iugulis acinaces,
       Sitit tyrannus Christianum sanguinem:
       Defende quos tuo lavisti sanguine.
       Audi gementum lacrymas, audi preces.
       Omnes: Miserere, miserere gregis o pastor tui.
2230   Mach.: Nunc alio in templo sternamus Deo preces.



       Scena quinta

       Christus, Iulianophylax, Artemius, Mercurius, Chorus

       Christ.: Moveor meorum tot precibus, tot lacrymis.
       Effusus ad me clamat insontum cruor.
       Chorus: Cruorem et nostrum iuste iudex vindica:
       Tollatur Iulianus Apostata impius.
2235   Christ.: Perituri multa me tangit miseratio.
       Noxis quidem me Iulianus plurimis
       Et funestissimis, ad iram saepius,
       Et irritavit et irritare haud desinit.
       Sed scelera cumulat sceleribus, mei impius
2240   Contemptor, auro ﬁt supplex et marmori;
       Spargitque rivos Christiani sanguinis,
       Meosque amicos caedibus diffulminat,
       Iamque it totum orbem eversum. sed parco tamen
       Gladiumque vindicem in vagina reprimo.
2245   Spatiumque resipiscendi do largissimum.
       Chorus: Cruorem nostrum iuste iudex vindica:
       Tollatur Iulianus Apostata impius.
       Christ.: Dum spirat non recusabo illi parcere.
       Chorus: O Christe, parsum est satis, et indultum est satis:
2250   Vindicta, Christe, vindicta. Christ.: hoc agit quidem
       Ut illico decretoria sententia
       Iugulatus a me, praecipitetur in rogos
       Aeternis nunquam ﬁniendos ignibus.
       Perituri tamen, ut genitor nati, misereor.
2255   Chorus: Satis misertum est; idololatra induruit,
       Non tangitur, non resipiscit, non ﬂectitur.
       O Christe Christianum ulciscere sanguinem.
       Christ.: Quid pro tuo cliente, custos pervigil,
       Pro Iuliano quid rogas? edissere.
2260   Iul.lax : O iuste iudex non meus amplius est cliens,
       Se daemonum clientem fecit perﬁdus;
       Iam pridem monitus ad meos obsurduit;
       Spes nulla restat paenitudinis. furit,
       Repugnat, saevit in dies magis et magis.
2265   A me nec verbulum iam admittit amplius.
       Hostes tuos audit, honorat, colit ut Deos.
       Te spernit, irridet, conculcat, conspuit.
       Ferocit in tuos ut impastus leo;
       Si vita sit, maria fusurus sanguinis
2270   Tuamque gentem extirpaturus stirpitus.
       Omnia agendo nihil egi; suadendo optima
       Heu nil persuasi; multis summo erit malo
       Nisi opprimatur illico existens malum,
       Ne longiore robur accipiat mora.
2275   Christ.: Forsan adhuc Iulianus immundo hoc luto
       Emersus alte vindicabit se sibi,
       Solvetque vincla et lacrymis culpas luet
       Si parcam adhuc, perferre se aequa sentiet
       Supplicia. vitam hanc ﬂere dum vivit, potest.
2280   Iul.lax : Ah est mortalium desperatissimus;
       Nihil illi nisi mors lacrimas excusserit.
       Chorus: Vindicta iuste iudex, vindicta impio.
       Christ.: Quid si annum resipiscendi spatium indulgeam?
       Art. et Merc.: Severe, magne, iuste iudex vindica
2285   Cruorem nostrum, vindica nostram necem.
       Merc.: Nefarius me ille trucidavit impie,
       Et inter lenta tormenta coëgit mori.
       Ferrum suo recipiat corpore quod meum
       In corpus demersit, feratque vulnera
2290   Quae fecit, pereat morte qua alios perdidit.
       Tuum hostem Christe et perduellem perditum
       Ultrici frange dextera, comprime nefas.
       Art.: Meum quoque hausit sanguinem immanissima
       Haec bellua, meum quoque diripuit spiritum.
2295   Non una defunctus sum plaga, plurimis
       Iit et purpureis emissus animus vijs.
       Sitivit sanguinem, bibat nunc sanguinem
       Suum ipse, deserat vitam qui plurimis
       Eripuit vitam, moriatur mundi lues,
2300   Vindicta magnis magnă statuatur reis.
       Desertus ultro pronus ex alto imminet,
       Prematur, incitetur, impulsus ruat.
       Chorus: Cruorem nostrum Christe iudex vindica.
       Luat poenas Apostata, coluber occidat.
2305   Christ.: Tot testibus convictus Iulianus est.
       Ius dicam. caussa cadet Apostata
       Et innocentum sanguis vindicabitur.
       Sic edico. nec differo sententiam.
       Occumbat Iulianus, orbis occidat
2310   Exitium, praeda ﬁat infestus draco
       Tremendis imi tartari draconibus.
       Ardeat aeternum, sempiternum lugeat.
       Tu Iuliani ﬁde custos desere
       Nunc Iulianum, tradĕ stygio principi.
2315   Tu Mercuri, tuque Artemi, descendite
       Et caede vestrum vindicate sanguinem.
       Hic spiculum. ﬁgatur sub praecordijs
       Apostatae. tollatur, pereat, occidat.
       Art. et Merc.: Imus; perimimus, ut aeque iudex imperas.



       Scena sexta

       Iulianus, Priscus, Erebophylax, Dositheus

2320   Iul.: Olympum decumus iam Phoebus cursu ambijt
       Undecima lux effulsit, necdum nuntius
       In Persidem missus redijt. Prisc.: herclĕ stupeo.
       Di, quae remeligo, quae echeneis detinet?
       Vel Pegaso celeriorem? quis Mulciber
2325   Acherusijs ducibus inijciat vincula?
       Moremur, Imperator, vicinum aestimo.
       Signum novi; venit. quid hoc? quae te mora
       Adeo morata est? ideo missus ut alio
       Egeres qui reduceret te? Ereb.: sine mea
2330   Culpa tardavi reditum: volui celerius
       Reverti; nec potui. Prisc.: quid obstitit? Ereb.: pudet
       Dicere. Prisc.: fatere; quid interclusit tibĭ viam?
       Ereb.: Monstrum. Prisc.: a monstro monstrum formidetur aliud?
       Quodnam illud? Ereb.: horrendum. Prisc.: Quanam forma fuit?
2335   Ereb.: Humana. Iul.: pro te timidum! hominem tune metuas?
       Ereb.: Talem cogor. Prisc.: tun’ expavere homunculum
       Cogaris? Ereb.: homo est, non vivit ut homo. Prisc.: quomodo
       Ergo? Ereb.: ut superni spiritus sine corporis
       Onere. Prisc.: quis hic tandem homo est caelitum aemulus?
2340   Ereb.: Quid sic urges? vel nomen invisum est mihi.
       Prisc.: Quid tergiversaris? nomen prode. Ereb.: monachus.
       Iul.: Et tu cucullatum Galilaeum expaveris?
       Ereb.: Tu si apud illum sis, aliter sentias. Iul.: luet
       Deos Deasque iuro luet impostor hanc
2345   Sycophantiam. vitam dabit certissimo
       Pro technis his. sed fare quodnam nomen est
       Tenebrioni isti proﬂigatissimo?
       Ereb.: Publius apud suos audit. Prisc.: qua machina
       Vero te tamdiu moratus est? Ereb.: precum
2350   Heu intolerabili prolixitudine,
       Dies denos noctesque denas integras
       Precatus est. ego ﬁnem expectans precum
       Ultra nec vel passum valebam progredi.
       Sed haerescebam pernox atque perdius
2355   Immobilis. Iul.: Di te nebulo vaferrime
       Male perduint. ego te cucullatĕ ﬂagrio:
       Sed perge quid renuntias ex Perside?
       Ereb.: In Persidem nunquam veni. dixi modo,
       transire non potui. Prisc.: ergo re infecta redis?
2360   Ereb.: Infecta. factam maluissem. sed precum
       Finis nullus fuit; nec somnus nec cibus
       Precantem potuit a precibus avellere.
       Iul.: Hoc monachus impune faciat? ultor, me hercle, ero
       Aut Imperator non ero; hunc mastigiam
2365   Non antra non iuga alta montium tegent,
       Ferarum lustra excutiam et latibula omnia.
       Praestigiator comprehensus in crucem
       Trahetur unco. Cum Caesare non luditur.
       Prisc.: Redi dum te vocem. Iul.: Prisce, in castra sequere.
2370   Dosith.: Vos ite; non sequor.


       Scena septima

       Dositheus

                          Si sic se res habet;
       Vale Caesar, vale aula, saeculum vale.
       Tandem prorumpo diu conclusum pectore.
       Sacer homo tantum imperij habeat in daemones?
       A monacho vinciantur tartari duces?
2375   Miselli nos qui ludibria cacodaemonum
       Sumus: nos tumidos, ipsi quasi pilas habent.
       At illi qui videntur postremissimi
       Stygios duces coërcent, vincunt, edomant.
            Pro hactenus quam servitutem servij?
2380   Tandem libertas oculis se pandit meis.
            Abi voluptas; gloriae cupidines
       Abite, mundi disperite gaudia.
       Valete delicatae vestes corporis,
       Valete torques, annuli, imo compedes,
2385   Valete gemmae, mensa genialis vale.
       Herbis vivam, saccum induam; hinc ad Publium
       Me conferam rectissima. amicos, sanguine
       Iunctos aeternum iubeo valere, res sibi
       Suas habeant. haec ego pauperibus obvijs
2390   Elargiar. cedat caro; sic pie iuvat
       Esse impium in sua et seipsum. perdere
       Haec malo quam perire. lusus ego sim daemonum?
       Non sic. fui. non ero. posthac victoriam
       Cum Publio, de tartari spero ducibus.
2395        At quid referre se pedes retro volunt?
       Quid terga vertis anime? quid coepto ruis?
       Quid ﬂuctuaris? nulla iam melior via est.
       Non, non eo quo mollis affectus rapit.
       Quid sic recedis? sequere quo Christus vocat.
2400   I, curre atque vel invitus in vitam rue.
       Te, te cruento stipiti affixum crucis
       Quem propter istas subeo fortunae vices
       Te Christe voco, tu pectus inﬁrmum tua
       Rege gratia, animos adde, victorem effice.



       Scena octava

       Iulianophylax, Iulianus, Daemones omnes

2405   Iul.lax : Desero; pridem desertus. aeternum peri,
       Aeternum lamentare perﬁdissime.
       Iul.: O summe Iupiter o metuenda Numina,
       hoc omen fortunate quod oculis meis
       Sese obijcit. Mavors pater ostentum mihi
2410   Visum secunda, Persidem mihĭ subijce.
       Accingor ad pugnam. fave Victoria.
       Iul.lax : Victoriam scelus anheles? Artemij
       Et Mercuri, quos obtruncasti immaniter
       In pugna telum senties, undam vomes
2415   Sanguinis et impurum animum sic tandem evomes.
       Perire voluisti. peribis perﬁde.
       Moneri noluisti, non moneberis
       Nunc amplius. recedo, abeo, te desero.
       Volate tela libere, non iam manum
2420   Amplius apponam; iam cliens est daemonum
       Meus esse Iulianus desijt. nihil
       Opis illi post hoc fero, contemtori Dei
       Et perduelli longe perﬁdissimo.
       Sat hactenus, sat defendi istam belluam
2425   Nec hactenus profeci quidque in bellua,
       Nunc iure deseri volentem desero.
            Verum quidem agnosces Deum at tuo malo,
       Qui te trecentis semper ornavit bonis,
       Quem tu trecentis semper onerasti malis.
2430   Totum referri debuit acceptum Deo
       Quod a Deo profectum erat, tu nequiter
       Abusus es donis missis divinitus;
       Ingenio, doctrina, gazis, potentia
       Pro in contemtum, in irrisum, in ludibrium
2435   Numinis es usus, atque per summum scelus
       Deum ipsum ludiﬁcare non reveritus es.
       Iam sempiternum ludiﬁcabere
       Ab illis, quos tot sacris coluisti Deos.
       Iam sempiternum ab illis concremabere
2440   Quibus tot taurorum greges cremaveras.
       Agnosce tandem, agnosce Deum malo tuo
       Et ut fuisti semper adversus Deo,
       Adversus ille sic erit semper tibi.
       Iam tempus est, exue nefastum spiritum.
2445        Adeste vos Acherontis saevi principes,
       Adeste, obtemperate dicto iudicis.
       Omnes daemones: Iube, adsumus. Iul.lax : Supremus iudex sic iubet.
       Mancipium vestrum Iulianus Apostata
       A geminis caelitibus iam iam obtruncabitur
2450   In proelio. vos irruite, nec parcite
       Rapite impium, premite impium aeternis malis.
       Ad lubitum vobis, spreto Christo, servijt
       Ad lubitum vos ipsum, torquete, perurite.
       Properate; vester Iulianus est. Daemones: habet;
2455   Peractum est; fulminatus est; io victoria.



       Scena nona

       Christiani duodecim, nuntius, Ecebolius

       Omnes Christiani: Miserere Christe, parce Christe, extinguimur.
       Mach.: Fulminum iactus vibrat Imperator,
              Detonat caedes metuendus ore
              Et ruit toto rapidus tumultu:
2460                  Christe tuere.
       Omnes Christiani: Miserere Christe, parce Christe, extinguimur.
       Mach.: Sanguinis torrens madidabit orbem
              Aequor amittet veterem colorem
              Purpuratum Christiadum cruore:
2465                Christe tuere.

       Omnes Christiani: Miserere Christe, parce Christe, extinguimur.
       Mach.: Subleva pressos, recrea dolentes
              Distine sicam iugulum petentem
              Distine saevi rabiem tyranni:
2470                 Christe tuere.

       Bibere nostrum tumuli et arae sanguinem
       Bibentque nostrum tumuli et arae sanguinem.
       Tuis ni Christe subvenias cultoribus.
       Nuntius: Spirate Christiani: Iulianus est
2475   Occisus, ille ille terror orbis maximus.
       Spirate Christiani et luctum solvite.
       Mach.: An certa sunt quae nuntias? Nuntius: certissima.
       Mach.: Quo genere poenae spiritum impurum exuit
       Foedus mirmyllo? Nuntius: ut decuit funestissimo.
2480   Postquam phalanges dissitae et iussae vices
       Placuere pugnae, classico postquam tubae
       Monuere belli, Iulianus agminis
       Ad frontem provectus, capiendi vulneris
       Securus, hasta missili exorsum dedit
2485   Omenque pugnae, fulmen intortum ducis
       Nimbus secutus ferreus solem eripit.
       Sub nube surgit pugna telorum aspera,
       Exoritur ingens clamor et caelum ferit.
       Fit gradus et omne sternitur telis solum,
2490   Virum vir urget, instat et ferro premit.
       Impulsa scutis scuta dant sonitum et gravi
       Galeae gemunt ﬂictu. undique effusus cruor
       Excurrit, ardorcaede ardescit fera,
       Haec inter Iulianus hastam pectore
2495   Perfosso recipit. Mach.: dirigente Numine
       Quis factum addubitet? divorum et certa manu?
       Nuntius: Sic hasta per auras vulnus haud dubium tulit
       Per et coruscis asperam gemmis, per et
       Auro trilicem missa loricam bibit
2500   Altum cruorem vita qua thalamum suum
       Animae recentis folle vitali fovet.
       Exclamat acies illius: Persicae fremunt
       Plausu cohortes: consonat late locus.
       Fugiente vita Caesar infelix equo
2505   Labitur, et sanguine cavam implet manum, et iacit
       In auras, impieque haec verba proruit:
       Galilaee vicisti; saturare sanguine
       Năzarene; istis Deum lacessens vocibus
       Undam cruoris et animam evomuit simul.
2510   Mach.: Sic, sic o Numen hostes sternuntur tui.
       Luc.: Sic, sic o Numen amici servantur tui.
       Higin.: Sic, sic tyranni debitas poenas luunt.
       Sic nunquam sicca ﬁniunt vitam nece.
       Seren.: Sic, sic auctorem consilia improba feriunt.
2515   Euseb.: Cecidit Dei hostis. Alban.: innocentum carnifex.
       Phil.: Legum ruina. Pig.: Publici iuris lues
       Cuius saevitiam nuper et libidines
       Agnovit orbis totus et perpessus est:
       In orbe merito quem oppresserat oppressus est.
2520   Quir.: Anima probris plena omnibus spoliatus est.
       Eleu.: Mars armis, Iupiter est exutus fulmine
       Telis Diana. Eutrop.: extorta clava est Herculi.
       Desid.: Sua Mercurio subtracta sunt talaria.
       Mach.: Isis matrix eget, est transfuga Victoria.
2525   Seren.: Ignes Vulcani frigent. Luc.: fracta est Numinum
       Detestandorum vanissima potentia.
       Higin.: Ubi tua o Maxime o stolide vaticinia?
       Omnes: Vicit Deus, vicit Christus; laus Numini,
       Laus Christo. Euseb.: ubi victimae nunc, ubi sacriﬁcia?
2530   Mach.: Iacet tandem iacet prostratus proditor
       Patriae, părricida Christiani exercitus.
       Seren.: Iacet draco ille minacijs plenissimus.
       Higin.: Iacet ille Assyrius et truculentus Apostata.
       Eutrop.: Iacet discipulus atque assessor daemonum.
2535   Desid.: Iacet Acherontis Iulianus pabulum.
       Luc.: Iacet ille Busyris, Phalaris tandem iacet.
       Pig.: Sic Iulianus victor e Perside redit.
       Alban.: Tandem lanistae cessit immanis furor,
       Tandem resedit, dexteram tandem dedit.
2540   Phil.: Totius orbis est extinctum incendium.
       Mach.: Gaudete Christiani, in uno corpore
       Sexcenta nobis monstra debellata sunt.
       Cecidit, cecidit tyrannus immanissimus;
       Cecidit suoque caeteros casu monet
2545   Virtute demta ne quid aeternum putent.
       Omnes: Vicit Deus, vicit Christus; laus Numini,
       Laus Christo. Mach.: fugiat luctus, cessent lacrymae,
       Procul hinc maeror, ferales hinc togae procul
       Cantemus aequam Numinis victoriam.

2550          Prostratus est, occisus est
              Nunc Iulianus, caelitum
              Contemtor, hostis Numinis
              Tyrannus impijssimus.
          Pertinax quisquis sibi credit uni
2555      Caeteros spernens melius monentes
          Ille si coeptis pereat sub ipsis
                      Iure peribit.

             Prostratus est, calcatus est
             Calcans Apostatae furor
2560         Ut norit orbis ultimus
             Deum bonorum vindicem.
          Saepe securos inimica lusus
          Horrido turbat Nemesis ﬂagello:
          Summa ploratu gemituque tristi
2565                Gaudia vertit.
              Vicit Deus qui robore
              Nos fulcit, auget viribus,
              Benignitate sublevat
              Ut arx tuetur aenea.
2570       Sceptra confregit rutilans, tyranni,
           Dextra quae tristes relevant ruinas
           Dextra quae summos iugulat tremendo
                     Fulmine montes.

       Eceb.: O quae dolori verba sufficant meo?
2575   Dehisce terra meque miserandum abripe.
       Quod ﬂumen aut quis oceanus tot crimina
       Et tot mearum labes sordium abluat?
            Ad vestros Christiani provolvor pedes.
       Calcate, conculcate terrae foedum onus.
2580   Mach.: Ne diffidas; suus est adhuc veniae locus.
       Eceb.: Ah! visu caeli et lucis indignus frui.
       Perire non recuso qui me perdidi:
       Calca sceleratum, calca commeritum mori.
       Mach.: Deo conﬁde. Eceb.: contempsi Deum. Mach.: Deus
2585   Contemtus etiam novit parcere. Eceb.: nimio
       Noxarum succumbo depressus pondere.
       Mach.: Est qui levare possit et onus demere.
       Consurge et animum recipe. Eceb.: ah! indignus sum ego
       Qui vel iaceam ante vos. nec mihĭ licet oculos
2590   Tam scelerosos ad astra tollere. nam supra est
       Supra est cuius lacessivi iracundiam.
       Mach.: Spes magna veniae et grande solamen mali
       Culpam fateri. est innocenti proximus,
       Quem paenitet peccasse. nec mortem Deus
2595   Cupit nocentum. sceleris admissi dolor
       Vitam impetrat. tum portus erranti optimus
       Est consilij mutatio. poenae est satis,
       Si te facinoris ante commissi pudet.
       Eceb.: Et pudet, et piget, et paenitet, quod Numine
2600   Contemto falsa veneratus sum Numina
       O Iuliane, o Iuliane! Mach.: si fuit
       Mutanda mens in melius ob unam noxiam,
       tanti fuit peccasse. placatur Deus
       precibus nocentum. facta condemnas tua?
2605   Condonat ille. agnoscis? ignoscit reo.
       Eceb.: O Iuliane, o Iuliane, quod incolis
       Nunc regnum? ego tuum tu meum auxisti scelus.
       Alterius alter perijt suasionibus.
       Calcate me fatuum salem, calcate me.
2610   Mach.: Nondum perijsti; revocare hinc gradum licet.
       Eceb.: O summe genitor solus et verus Deus,
       O liceat ad te impuram linguam solvere.
       Fateor, Deus, fateor, ausu indigno nimis
       Fuisse laesam a me maiestatem tuam.
2615   Sed paenitet, sed luget atque lacrymat
       Nunc luctu sauciata conscientia.
       O te mei miserescat heu miserrimi;
       Parce gementi, parce precanti, parce pereunti.
       Mach.: Aderit votis Deus: iam surge et viam
2620   Insiste quam praeeo. Eceb.: nulla est in me mora.
       Mach.: Est auctor operis, et erit adiutor Deus.
       Eceb.: Clemens Deus, miserere, parce perdito.



       Scena penultima

       Anima Iuliani, Daemones octo

       1us : Persarum victor Iulianus hic venit,
       Et imperator imperatorum. genu
2625   Flectite; salutate trabeatum Caesarem.
       Hoc scilicet curru triumphali vehit.
       Adfertĕ sceptrum et diadema novo principi.
       Omnes: Auguste salve, Caesar salve maxime.
       Iul.: O me cunctorum miserorum miserrimum!
2630   2us : O fortunatorum fortunatissimum,
       Viden’ ministros hic tuos? procumbite.
             En ut salutent Imperatorem suum!
       Iul.: O spes inanes lubrico sitas loco!
       3us : Augustĕ spera, aulam tuam cernes brevi.
2635   Iul.: Perij, occidi. 4us : quid hoc? perire non potes.
       Tu tantus sis philosophus et ista nescias?
       Aeternus es, nullis periturus saeculis.
       5us : Age Caesar Christicolas caedendos impera
       Quos caedi destinaras. Iul.: o me prodigum
2640   Innoxij cruoris! 6us : sic decebat Caesarem
       Vel totos despumare oceanos sanguinis.
       7us : Age Iuliane Galilaeos per litteras
       A ludo litterario et bello arceas.
       8us : Age Iuliane syllogismis utere
2645   Age enthymemata prome, vince argutijs.
       O sidus orbis, columen urbis maximum.
       Iul.: Heu quid scisse omnia, nescisse Deum profuit?
       2us : Audi Imperator syllogismum proferam:
       Qui Numen et qui caelites contemnit, est
2650   Indignus quem Numen quem et caelites iuvent;
       Contemsit Iulianus, ergo indignus est
       Quem Numen et quem caelites iuvent. probus
       An syllogismus est. qui placet? ain’? negan’?
       Num vici? Iul.: male scientijs, male litteris
2655   Quae vel lasciviam vel arrogantiam
       Docent. 3us : sophus sophorum Iulianus est.
       4us : Sol ipsus est inter Mercuriales viros.
       5us : Mundi oculus et sidus collaudatissimum.
       2us : Mundi trophǣum. mundus his nixus modo
2660   Humeris sedebat. hic ille terror gentium.
       6us : Novus Atlas orbi ruituro humeros subdidit.
       7us : Alter Alexander, heros invictissimus.
       8us : Deus Deorum, quos placavit victimis.
       Iul.: Premor, opprimor, pereo miser, intereo, occido.
2665   3us : Quid horres Iuliane? es nunc inter tuos.
       En adsumus ad nutum parati, quid tuos
       Sic metuis aulicos? 4us : tui vernae sumus.
       Te nullis unquam deseremus saeculis
       Comites ﬁdissimi, asseclae bellissimi.
2670   Te byssinum, te purpureum, teque aureum
       Ad aulam deducemus ornatissimam,
       Quid sic adeo recusas fortunam tuam?
       Iul.: O me miserum, miserum, o miserrimum omnium
       Mortalium quos tellus usquam continet.
2675   5us : Hodie simul caenabimus apud inferos,
       O quas dapes, quae fercula ponemus tibi?
       2us : Sat est lusum: ludum sequentur seria;
       Magnum dolorem iam sequetur maximus:
             Infame monstrum, generis humani lues,
2680   Audi scelus. caelum et terram implesti tuis
       Sceleribus immanissimis, foedissimis.
       Deum agnitum negasti perﬁdissime.
       Christicolas abtruncasti crudelissime;
       In noxis perseverasti nequissime.
2685   Res caeteras quis persequatur ordine?
       En codicem plenissimum; vide, vide.
       An hic notata cuncta sunt ﬁdeliter?
       Iul.: Ah! 2us : hi gemitus nimis sunt seri; desine.
       Styx est decreta. num placet sententia?
2690   Morieris aeternum, sed nec poteris mori.
       Iul.: Male litteris, magistris male, male purpurae,
       Male susurronibus, male honoribus, male
       Parentibus, male Numini, male omnibus
       Rebus. 2us : cantabis sempiternum haec cantica;
2695   Finis dolorum principium dolorum erit.
             Verum sub orcum iam migrandi tempus est,
       In tenebricosum in foedricissimum specum,
       Et sub Acherontis inﬁmas trudite plagas.
       Iul.: O nulla longi temporis felicitas,
2700   O quanta parvo decora momento ruunt!
       Documenta mortales capite quam stet loco
       Superba turba lubrico, cecidi miser
       Cecidi, cecidi loco ex supremo in inﬁmum.
       2us : I nuncia in altos ignis aeterni rogos.
2705   Praeco venturum Iulianum Apostatam
       I nuncia, patescant portae ﬂammeae.
       Diripite et in imum tartarum devolvite.



       Initium Scenae ultimae

       Chorus

       Dux chori: Videtis hoc spectaculum? tandem iacet,
       Qui iustitia iacente nimis diu stetit.
2710   Hic ille Iulianus est, imo iam amplius
       Non est. iam luror, foetor, horror est.
       En, quam quietus, quam modestus hic cubat,
       Qui sceleribus mundum totum turbaverat!
       Grex: Heu Iulianus occidit!
2715         Falx Iulianum messuit!
             Mors Iulianum sustulit!
             Heu Iulianus occidit!

              Iacet potestas Imperij
              Iacet facultas ingenij
2720          Obsurduit et obmutuit
              Deus sophorum coccinus.

       Dux chori: Videtis hanc manum? haec illa manus est, suum
       Quae in auras sparsit sanguinem, contra Deum
       Ipsum, quem victorem fassa est iactu impio.

2725   Grex: Facem, cruorem, toxica,
             Vermes, venena, viperas
             Suis amicis praebibit
             Immunda mundi vanitas.

       Dux chori: Videtis hoc etiam telum? hoc telum illud est,
2730   quod mersum latere, cruorem noxium bibit.
       Sic transit vana, stulta mundi gloria.

       Grex: Heu Imperator maximus
             A morte fulminatus est,
             morti propinquus emori
2735         hinc mortualis discito.

              Eheu momento vertitur,
              Mortalium felicitas.
              Eheu momento sternitur
              Mortalium sublimitas.

2740   Dux chori: Agite; sua res terrae non est neganda, nec
       Suo sunt defraudandi vermes pabulo.
       Melius, ah! melius Iuliano nunc foret
       Natum fuisse nunquam, quam sic turpiter
       Fuisse denatum. quid illi sine Deo
2745   Diadema et purpura contulit? eheu, sine Deo
       Quid contulere litterae, et magnum sophi
       Nomen, totumque per orbem fama didita?
       O vanitatum vanitas vanissima!
       Salve nunc Iuliane et aeternum vale.
2750   Grex: Salve nunc Iuliane et aeternum vale.

       Dux chori: Quicunque amatis et tractatis litteras,
       Amare illas et tractare illas sobrie
       Vel miseri Iuliani exemplo discite.
       Nil prosunt sine virtute litterae, tamen
2755   Prodest virtus sine litteris. mortalium
       Et fuit et erit haec pestis semper maxima;
       Scientia quae coniunctam habet superbiam.