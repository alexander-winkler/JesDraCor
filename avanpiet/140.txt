100

                                 SCENA VI.

       Dymas Personam Constantini mentitur.
         DYMAS SEU FICTUS CONSTANTINUS. MAGUSCUS PUER.
                                   DYMAS.
            Semel inchoata tela texenda est dolis.
            Magusce, celerem iussibus pedem exhibe.
                                 MAGUSCUS.
1385        Ut imperabis.
                                   DYMAS.
                          Arte Mercurii volo
            Te mihi ministrum.
                                 MAGUSCUS.
                                  Suada mihi labris sedet
            Facunda siren.
                                   DYMAS.
                              Nolo te loqui. Tace.
                                 MAGUSCUS.
            Sum mutus. Ast hic Mercuri non est labor,
            Silere.
                                   DYMAS.
                   Labor est Mercuri, quem te peto.
                                 MAGUSCUS.
1390        Mendaciorum fortè me fabrum iubes?
            Duco in catenam, quotquot è linguâ voles.
                                   DYMAS.
            Sile proterve.
                                 MAGUSCUS.
                             Sileo, non audis?
                                   DYMAS.
                                                 Loquax
            Proterve nebulo audiris.
                                 MAGUSCUS.
                                       At sileo tamen.
                                   DYMAS.
            Te mihi ministrum in arte Mercurii volo.
                                 MAGUSCUS.
1395        Parebo: manda. Forte furari iubes?
                                   DYMAS.
            Hac arte polies.
                                 MAGUSCUS.
                             Ambigis? Non sum tuus
            Discipulus ille, cuius obsequio domos
            Saepe vacuasti?
