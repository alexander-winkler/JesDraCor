                    DYMAS.
Prudentis est metuere, sed fraeno tamen
Regere timorem. Qui nihil cautus videt,
Nihil usque metuit. Plura qui cernit, cavet
Is plura. Vanus saepe sed magnos timor
Lacessit ánimos.
                  MAXENTIUS.
                 Vanus, an verus mihi,
An profuturus torqueat mentem pavor,
Turbatus animus non videt.
                    DYMAS.
                            Nihil interest,
Verusne sit, vel vanus. Hoc multum interest,
Quod ipse metuas. Anxium eventu rei
Pectus futurae carnifex sortis suae est.
Audere, quae timemus, est magnam metus
Domuisse partem.
                  MAXENTIUS.
                    Quamdiu belli exitus
Dubius laborat inter adversam simul
Facilemque sortem, nulla metuenti est quies
Tranquilla menti. Ostende, quam fata aleam (C4r)
Versent sinistra, fata quam versent bona;
Quam dubia palma flectat in partem; cui
A Marte Coelum lauream, aut taxum paret.
Aequè Tonantis fulmen, ac risum poli
Tolerare didici.
                    DYMAS.
                Carmine horrendum chaos
Movere ab imo, cogere in vocem DEOS,
Tacitaque nocte evolvere latentes metus,
Ars nostra, Caesar, est. Avernalem traham
In vota sedem; quidquid aëreis volat
Campis, ciebo, nubibus quidquid crepat
Tonitruorum. Conside hoc, Caesar, loco.
Thespis, ministra. Cedat ex humeris chlamys.
A fronte sacra in turbinerai coëat coma.
Vani coloris tunica resoluto fluat
Nodo per artus. Baltheus pectus liget
Pariter colore varius. Albentem timet
Serenus aër. Namque si iubeam, coit
Ab utroque mundi cardine procellae fragor,
Tonitruque et atrae fulminis saevi faces.
Ruber minantes nubium frangit sinus,
Ventosque in arma cogit, et murmur gravi
