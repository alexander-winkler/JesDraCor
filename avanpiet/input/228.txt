                   MAXENTIUS.
                Par scelus poenam parem
Trahit in utrumque. Non minùs servus reus
Est exequendo scelera, quàm Dominus reus
Sit imperando.
                    MAXIMUS.
                Poena in authorem redit:
Si quid patratum credis, est crimen meum.
Supplicia subeat ille, qui fecit nefas.
Hic imperanti fidus, obsequii sui
Munus meretur.
                   MAXENTIUS.
               Quale debetur tibi,
Qui scelera mandas.
                    MAXIMUS.
                       Sim reus; non est reus,
Servire qui iuravit, et servit.
                   MAXENTIUS.
                          Nisi
Quando imperata publico bono nocent.
                    MAXIMUS.
Si nocuit aliquid, quidquid id fuit, meum est.
Ego imperavi crimen, ego sceleri modum
Viamque feci.
                   MAXENTIUS.
             Rapite sceleratum caput,
Membrisque membra avellite, et rabidis date
Epulanda canibus.
                      SELIUS.
                    Proximum ô Divis caput,
Invicte Caesar!
                   MAXENTIUS.
               Aufer à genibus manum,
Scelerose serpens.
                      SELIUS.
                    Caesar, hoc unum precor.
                   MAXENTIUS.
Precare; sed non vivere.
                      SELIUS.
                         In mortem iube
Me, Caesar, ire: vivere at Patrem iube.
                   MAXENTIUS.
Patrem?
                      SELIUS.
          Benigne filii amplexum, Pater,
