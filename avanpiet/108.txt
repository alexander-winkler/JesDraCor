                      ACTUS II.


                        SCENA I.

Artemius ad Maxentium Legatione fungitur; sed irrita.
       ARTEMIUS. METELLUS CONSUL. MAXENTIUS.
                        ARTEMIUS.
     Legatus adsum Caesaris. Quod vos decet
     Ante obtulisse, postulo. Vestras pius
     Humanitate praevenit Caesar preces.
     Offerre Sceptrum sponte Romanae rei
     Vos addecebat, quemque victorem colit
     Vicina latè regio, victorem quoque
     Ducem vereri: at arma sumpsistis malè
     Consulta dextris.
                        METELLUS.
                        Quamlibet pacem velit
      Augusta Roma, dulce ridentem tarnen
      Videre pacem non potest. Rigidus nimis
      Instat Tyrannus, seque non iusto rotat
      Furore in arma. Vota si Romae pius
      Audiret aether, pestis haec pridem suo
      Tabo innataret. Sed reluctari malo
      Nimium ulceranti non licet. Quando frémit
    ' Ima revulsi sede tempestas maris,
    ' Dare obsequentem fluctibus navim decet,
      Ne vela rumpat Eurus, et mergat ratem.
    ' Quae fugere nequeas tela, sapienter feras.
                        ARTEMIUS.
      Erit furori meta. Vel Sceptrum dabit
      Suo Tyrannus Caesari, aut coeli manum
      Gravem suorum vindicem scelerum feret.
    ' Nunquam Tyranni sceptra toleravit diu
    ' Taciturnus aether. Instat à tergo sua
    ' Vindicta sceleri.
                        METELLUS.
                      Sera sed nimium venit.
                        ARTEMIUS.
     Gravior prementis ira pensabit moram.
