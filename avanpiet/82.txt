                  MAXENTIUS.
Quando procella volvitur pectus, nequit
Serenus esse frontis augustae tenor.
                   MAXIMUS.
Suspensa labris verba, non constans color,
Partesque in omnes oculus ambiguus, pedes
Artusque trepidi, grande, quod tegitur, malum
Palam eloquuntur.
                  MAXENTIUS.
                   Nulla sine curis dies,
Nox nulla transit Regibus.
                   MAXIMUS.
                           Solito patet
Ex ore gravior.
                  MAXENTIUS.
                Nempè, cùm gravius malum
Premit, latere nescit affectus. Color
Oris, oculusque mentis invitae notas
Manifestât.
                   MAXIMUS.
           Ede, Caesar, afflicti malum
Cordis. Professus robur amittit dolor.
                  MAXENTIUS.
Da fidus aures. Regii arcanam tibi
Scenam recludo pectoris: nulli alteri
Velim hanc patere. Vulgus in rimas abit,
Proditque, quidquid fidis, arcani impotens;
Mendaciisque fama depravai rei
Momenta magnae.
                   MAXIMUS.
                   Marmori fides tuae
Secreta mentis.
                  MAXENTIUS.
                 Accipe. Ubi medio stetit
Nox furva Olympo, nescio an Morphêi iocos,
An vera vidi: pontus hinc vastus mihi
Natare visus sanguine, hinc grandi ímpetu
Ignotus ire populus, et Genio duce
Per secta ponti spacia, per stantes aquas
Siccis meare gressibus: tum se furens
Agere per undas miles, et passu incito
Fugam prioris insequi. Stetit mare
Utrinque pendens, donee in apertum cohors
Subiit hiatum: tum procelloso impetu
Unda revolutis fluctibus et arma et viros
Sepelivit unà.
